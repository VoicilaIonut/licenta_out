**Introducere**

<span id="page-9-0"></span>În plină eră a informației, medicina se află în ipostaza de a răspunde cât mai multor întrebări și necunoscute privind capacitatea omului de a face față fluxului informațional și comunicațional atât de rapid și de divers. Prin intermediul tuturor simțurilor, creierul este bombardat în fiecare clipă cu stimuli auditivi, vizuali, tactili, olfactivi și kinestezici fiind pus în situația de a recepționa, procesa și emite răspunsuri adecvate într-un timp foarte scurt.

Dacă pentru ființa umană în genere este dificil să țină pasul cu avalanșa informațională, se pune întrebarea ce pârghii trebuie oferite persoanelor cu deficiențe de auz care au dificultăți majore în recepționarea adecvată a stimulilor auditivi veniți din mediul înconjurător. Alături de ramura otorinolaringologiei din medicină, mai multe științe precum audiologia, psihologia, neuroștiințele, științele comunicării, electrotehnica, informatica au încercat să ofere o paletă interdisciplinară cât mai largă de soluții inovatoare pentru a putea găsi răspunsul la această întrebare.

De mai bine de patru decenii, la începutul anilor 1980 soluția pentru persoanele cu hipoacuzii severe sau profunde a fost găsită: implantul cohlear. Odată cu noile cercetări și descoperiri științifice tehnologia implantului cohlear s-a îmbunătățit și s-a perfecționat de la an la an, atingând în prezent performanțe uluitoare menite să ofere persoanelor hipoacuzice un nivel de auz corespunzător limitelor normale. Se consideră astfel că primul pas către normalizare este făcut prin intermediul implantului cohlear. Studiile realizate în ultimii ani dovedesc faptul că acest pas este uriaș dar nu și suficient.

Pentru îmbunătățirea calității vieții și integrarea bio-psiho-socială a persoanelor hipoacuzice este necesară parcurgerea simultană a etapelor unui întreg algoritm de acomodare și reabilitare pentru a putea obține performanțele scontate. Aspectele legate de identitatea acestor persoane, de apartenența la grup și de implicațiile în viața socială ridică probleme de etică ce trebuie studiate cu mult profesionalism și discernământ. Implicațiile psihologice și sociale pentru persoanele hipoacuzice purtătoare de implant cohlear sunt diverse și trebuie analizate în mod particular, de la caz la caz.

În România implantul cohlear a debutat în anul 2000 însă nici până în prezent nu există o bază de date centralizată la nivel național, cu privire la evidența populației purtătoare de implant cohlear. Începând cu anul 2017, Casa Națională a Asigurărilor de Sănătate sprijină programul de implant cohlear cu fonduri care acoperă anual costurile a 200 de implanturi cohleare. Deși în ultimii ani s-au făcut progrese remarcabile atât în privința depistării precoce a hipoacuziei cât și a intervenției chirurgicale, coborând semnificativ vârsta pacienților candidați la implant cohlear, domeniul implantului cohlear în România este insuficient abordat în sfera cercetării. S-au realizat studii de cercetare izolate asupra aspectelor medicale, tehnice și chirurgicale ale implantului cohlear sau asupra calității vieții persoanelor purtătoare de implant cohlear, însă ele nu sunt extinse la nivel multicentric, neexistând o situație de ansamblu foarte concretă. Se impune abordarea multidisciplinară a acestui domeniu vast, în continuă dezvoltare, cu scopul de a îmbunătăți calitatea vieții persoanelor hipoacuzice și accesul la tratament, în scopul întegrării lor sociale.

Cercetarea de față combină domenii de interes din medicină, O.R.L, audiologie, psihologie, reabilitare auditiv-verbală, iar valoarea ei decurge din emergența a în trei segmente esențiale: noutate și inovație, interdisciplinaritate și perspective de viitor.

Studiul propune o viziune holistică asupra abordării copiilor hipoacuzici purtători de implant cohlear, cu referire asupra aspectelor procesului reabilitării auditiv-verbale. Se consideră că este nevoie de o complementaritate inovativă a mijloacelor de reabilitare alături de cele clasice, care să stimuleze toate ariile comunicaționale de exprimare. Importanța unei astfel de cercetări se regăsește în încercarea de a aborda un domeniu complex și neomogen insuficient dezbătut la nivel național.

Resortul motivațional care a stat la baza acestei cercetări este legat de convingerea că tehnicile terapeutice creative ale terapiei prin joc și dramaterapiei, pot oferi copiilor hipoacuzici purtători de implant cohlear posibilitatea exprimării plenare de care au nevoie. S-a plecat de la premisa că neîndeplinirea acestei nevoi poate duce la apariția tulburărilor emoționale și de comportament de-a lungul ciclurilor vieții, cu efecte negative asupra integrării psiho-sociale ulterioare.

Pregătirea profesională în domeniul audiologiei și psihologiei mi-au oferit, în calitate de membru în echipa de cercetare, o viziune holistică în ceea ce privește reabilitarea copilului hipoacuzic purtător de implant cohlear. Mai mult decât atât, supraspecializarea în metodologia terapiilor creative (terapia prin joc și în dramaterapia) menite să îmbunătățească mijloacele de comunicare și de exprimare a beneficiarilor, îmi dă posibilitatea unei abordări multidisciplinare țintite a copiilor hipoacuzici purtători de implant cohlear. Cu o experiență de aproape 20 de ani în domeniul audiologiei (făcând parte din prima promoție de audiologi din România) și al evaluării copiilor cu implant cohlear și aproape 15 ani în cel al psihologiei, am remarcat numeroase aspecte particulare caracteristice copiilor hipoacuzici, purtători de implant cohlear și familiilor lor. Convingerile personale și profesionale m-au condus către acțiuni de militare pentru cauza acestor copii într-un cadru organizat, nu doar în spital sau în cabinetul de audiologie și psihologie. Astfel, în calitate de vicepreședintă a mai multor asociații: "Asociația Audiologilor din România", "Asociația Audiosofia" și "Asociația de terapie prin joc și dramaterapie din România" am inițiat mai multe proiecte de profil, făcând parte din echipele de implementare. În scopul obiectivării mijloacelor de intervenție în ceea ce privește integrarea bio-psiho-socială a copilului hipoacuzic purtător de implant cohlear este și prezenta teză de cercetare.

Copiii care suferă de hipoacuzie neurosenzorială congenitală severă sau profundă sunt principalii candidați la implantul cohlear. Derpivarea auditivă încă din viața intrauterină poate avea consecințe nefaste asupra dezvoltării ulterioare a copilului hipacuzic în ceea ce privește atât aspectele emoționale cât și cele comunicaționale și de limbaj. Cu cât intervenția medicală și terapeutică sunt mai tardive cu atât există riscul menținerii unui decalaj semnificativ între vârsta biologică, cea auditivă și dezvoltarea emoțională a copilului. Fără o intervenție precoce, procesul de reabilitare este îngreunat iar beneficiile implantului cohlear devin din ce în ce mai mici.

Când facem referire la procesul de reabilitare, îi luăm în discuție atât pe copiii purtători de implant cohlear cu hipoacuzie neurosenzorială bilaterală prelinguală, cât și pe cei la care hipoacuzia a survenit postlingual. Explicația se bazează pe faptul că prima categorie de copii, înainte de implantare, dezvoltă anumite strategii de comunicare în principal bazate pe informațiile vizuale, cu multiple implicații asupra rețelelor neuronale care se formează la nivel de scoarță cerebrală. Post-implant cohlear, ei vor trebui să-și modifice aceste strategii inițiale, bazându-se de această dată și pe informațiile auditive, înlocuind vechile trasee printr-un amplu proces de reînvățare și de reorganizare neuronală. Cu cât aceste modificări au loc în perioadele sensibile de dezvoltare, cu atât ele au șanse mai mari de reușită. Terapia auditiv-verbală este considerată la ora actuală principalul mijloc de intervenție post-implant cohlear.

Ipoteza de la care s-a plecat a fost aceea că tehnicile terapeutice creative contribuie la îmbunătățirea comunicării copilului hipoacuzic purtător de implant cohlear în procesul său de reabilitare auditiv-verbală. Încercând să aducem argumente pertinente în susținerea răspunsului acestei ipoteze, s-a avut în vedere studierea uni grup țintă de 89 de copii hipoacuzici, purtători de implant cohlear, din diverse perspective care au depins de vârstă și de tipul tehnicilor terapeutice aplicate. Vârsta medie de implantare cohleară a lotului aflat în studiu a fost de 5,5 ani. Este o vârstă tardivă care-și pune amprenta în mod negativ asupra dezvoltării limbajului acestor copii și care atrage dificultățile în comunicarea verbală.

În funcție de vârsta copiilor și a particularităților grupului s-au aplicat două metode terapeutice creative și anume terapia prin joc (pentru copiii cu vârsta cuprinsă între 3 și 6 ani) respectiv dramaterapia (pentru copiii cu vârsta cuprinsă între 7-18 ani). De asemenea s-au analizat particularitățile legate de carcateristicile audiologice ale grupului țintă, ținându-se seama de vârsta biologică și cea auditivă a copiilor purtători de implant cohlear. Obiectivele principale pentru copiii cu vârsta cuprinsă între 3-6 ani au fost legate de studiul corporalității și a mijloacelor de proiecție în vederea asumării rolurilor diverse și a gradului de interrelaționare. Pentru cei mai mari de 6 ani s-a urmărit obiectivarea indicilor referitori la modul de ralaționare, gradul de empatie în abordarea rolului, influența asupra mijloacelor de exprimare corporală, stării eutimice, deciziile legate de alegerea rolului, gradul de atenție și de implicare.

Pe parcursul elaborării cercetării a apărut o nouă ipoteză: Tehnicile terpeutice creative contribuie la integrarea socială a copiilor purtători de implant cohlear și la menținerea nivelului comportamental și emoțional în limite normale? Pentru a putea răspunde la această întrebare s-au analizat indicii de internalizare și externalizare ai unui subgrup de 29 de copii extrași din lotul de referință prin intermediul chestionarelor ASEBA (Sistemul Achenbach al Evaluării Bazate Empiric).

Metodologia cercetării a fost una specifică atât cercetării calitative-interactive cât și a celei cantitative analizate și evaluate prin metode și instrumente statistice. Dintre mijloacele de investigare vom aminti: metoda observației, focus grupul, formularele de evaluare specifice terapiei prin joc și dramaterapiei, chestionarele ASEBA, audiometria subiectivă tonală și vocală la căști și în câmp liber,. Activitățile proiectului de cercetare sau desfășurat în perioada 2014-2017 în locații diferite (spital, grădiniță, cabinet privat, tabere naționale de vară și de iarnă) alese în funcție de vârsta copiilor și de particularitățile grupurilor terapeutice. În derularea activităților au fost implicate echipe de voluntari profesioniști (medici, psihologi, logopezi, educatori, regizori de film, studenți și absolvenți ai școlii românești de terapie prin joc și dramaterapie) specializați în aplicarea tehnicilor creative. S-au realizat parteneriate cu diverse asociații și instituții de profil care au contribuit prin mijloace diverse (spații, materiale, logistică) la realizarea activităților proiectului de cercetare. Părinții au fost considerați parteneri și participanți activi în realizarea acestei cercetări, contribuind îndeosebi la suportul emoțional al copiilor pe tot parcursul derulării activităților.

Nouatatea studiului de față a constat în studierea grupului țintă pus în interacțiune cu grupul copiilor cu auz normal de aceeași vârstă biologică, fiind alcătuite grupuri mixte. Astfel copiii din ambele grupuri au fost determinați să-și ajusteze comportamentul pentru a putea soluționa problemele și situațiile apărute. Decalajul dintre vârsta auditivă și cea biologică a copiilor hipoacuzici purtători de implant cohlear se traduce adesea printr-un comportament imatur, de dependență excesivă mai ales față de adulți. Cadrul și spațiul terapeutic pentru copiii mai mari de 7 ani a fost transferat pe scena pe care copiii au performat în fața publicului spectator în diverse spectacole dramaterapeutice, cu diferite ocazii.

Prezentarea rezultatelor cercetării în perioada 2014-2018 s-a realizat în cadrul congreselor, conferințelor și simpozioanelor de specialitate din domeniul otorinolaringologiei, al audiologiei și psihologiei, nu doar prin intermediul articolelor, lucrărilor științifice și posterelor. Într-un mod inedit, dinamic și interactiv, copiii purtători de implant cohlear alături de prietenii lor cu auz normal, au evoluat pe scena celei de-a II-a Conferințe Europene de Dramaterapie (București 2016) și a Congresului Național de O.R.L., (Băile Felix 2016), în cadrul spectacolelor de dramaterapie oferite publicului profesionist. Aplauzele și ovațiile la scenă deschisă, au reprezentat recunoașterea valorii actului terapeutic în sine.

Rațiunea inițierii și derulării acestui studiu a fost de a oferi acestor copii o alternativă viabilă de a se exprima și de a-și îmbunătăți strategiile de comunicare de orice natură prin intermediul jocului și a tehnicilor dramaterapeutice. Ariile de bază care au fost cercetate și în care s-au înregistrat îmbunătățiri au fost legate de corporalitate (contact vizual, orientare, lucrul cu corpul, corpul în ansamblu, mimica, vorbire, inovație, imaginea corporală), de strategiile proiective (nisip lut, desen, pictură, modelaj, detaliu, imagine de ansamblu, miniaturi, jocuri) și de rolurile interpretate (mișcare corporală, relația cu alt rol, improvizație). Rezultatele obținute în urma completării chestionarelor ASEBA de către părinți și copii indică faptul că parcurgerea programului dramaterapeutic, are rol în prevenție, menținând nivelul emoțional și comportamental al copiilor în limite normale.

Pe tot parcursul derulării ei, cercetarea s-a izbit însă și de anumite bariere legate de metodologia evaluării rezultatelor, de timpul alocat intervenției, de dispersarea populației țintă pe întreg teritoriul țării, de rolul complex al cercetătoarei și de caracterul explorator al cercetării. Metodele de evaluare nu sunt specifice copiilor cu implant cohlear, timpul alocat intervenției a fost uneori prea scurt, trebuind să se armonizeze cu programul taberelor, rolul multiplu și complex al cercetătoarei e posibil să fi condus inevitabil la pierderea din vedere a anumitor detalii. Populația fiind dispersată în teritoriu este dificil să se formeze un grup terapeutic, sistematic, pe termen lung, intrvenția în tabere fiind de scurtă durată.

Concluzia la care s-a ajuns este că în cadrul echipei multidisciplinare care are în atenție copilul hipoacuzic purtător de implant cohlear, ar trebui incluși specialiști din domeniul comunicării creative. Acești specialiști ar putea iniția programe specifice de terapie prin joc sau dramaterapie care, prin complementaritate, să vină în sprijinul reabilitării auditiv-verbale a copilului prin încurajarea comunicării pe mai multe paliere. Implicarea precoce și activă a părintelui în toate aspectele intervenției reprezintă unul din factorii decisivi în reabilitarea acestui copil. Experimentarea metodelor creative complementare s-a dovedit a fi percepută ca plăcere împărtășită și nu ca tratament medical ceea ce a făcut să fie ușor acceptată de beneficiari.

Perspectivele către care se îndreaptă cercetarea sunt de a forma noi specialiști. Pe termen scurt sugerăm evaluarea complexă a copiilor aflați în lotul de studiu în medii diferite (acasă și la școală) în absența părinților pentru a putea culege informații de profunzime menite să creeze un tablou cât mai complet al copilului cu implant cohlear. Pe termen lung, multiplicarea metodelor de evaluare menite să surprindă aspecte diverse privind mijloacele de comunicare ale acestor copii și suplimentarea programului actual de reabilitare auditiv-verbală. Ar fi necesară introducerea unui program terapeutic bazat pe un ghid metodologic de tehnici creative și replicarea acestui program de către specialiștii din teritoriu. Avantajul este că aceste tipuri de tehnici terapeutice pot fi aplicate nu doar individual, ci și în grup, crescând astfel numărul beneficiarilor.

Cercetarea bazată pe datele medicale, audiologice și psihologice confirmă necesitatea intervenției complexe interdsciplinare, impactul fiind nu doar asupra copilului hipoacuzic ci și a familiei și în mod indirect asupra întregului microclimat social din care face parte.

# **I. PARTEA GENERALĂ**

# <span id="page-16-0"></span>**Considerații teoretico-metodologice privind reabilitarea auditiv-verbală a copilului cu implant cohlear și implicațiile sale în comunicare și în integrarea psiho-socială**

# **1 Implantul cohlear**

#### <span id="page-16-1"></span>**1.1 Implantul cohlear**

<span id="page-16-2"></span>Implantul cohlear este un domeniu de mare importanță în sfera medicală și are un efect major în viața persoanelor hipoacuzice și a familiilor acestora. Implantul cohlear a fost pus în aplicare pe scară largă mai întâi la adulți și începând cu anul 1980 la copii, fiind considerat de o importanță capitală în tratamentul și educația copiilor hipoacuzici (Bat-Chava, Martin și Imperatore, 2014). Beneficiarii potențiali ai implantului cohlear sunt persoanele care sunt diagnosticate cu hipoacuzie neurosenzorială severă sau profundă, pentru care protezarea auditivă clasică este ineficientă.

Implantul cohlear este un dispozitiv electronic miniatural complex, care se inserează chirurgical sub piele (*Bat-Chava și alții, 2014*), cu scopul de a permite redarea senzației auditive unei persoane hipoacuzice.

#### **Implantul cohlear**

*Fig. 1.1.* 

Implantul cohlear este alcătuit din două componente (Fig.1.1- imagine preluată cu permisiunea Med-El (*https://www.google.com/search*):

- Componenta internă, plasată chirurgical sub pielea capului, formată dintr-o carcasă (care adăpostește componentele electronice), o matrice de electrozi și electrodul de referință
- Componenta externă, amplasată retroauricular, alcătuită din procesorul de sunet (care înglobează unitatea centrală, compartimentul de alimentare, cablul de legătură și antena). De menționat că există modele de implant cohlear în care procesorul de sunet și antena sunt conținute într-o singură unitate a componentei externe, eliminându-se astfel firul de legătură.

Microfonul aflat în interiorul procesorului captează sunetele din mediul înconjurător.

Procesorul analizează și decodifică sunetele într-o succesiune specială de informații digitale pe care le transmite implantului prin intermediul antenei. Implantul transformă aceste informații în impulsuri electrice care sunt transmise matricii de electrozi situată în cohlee, îndeplinind astfel rolul celulele ciliate nefuncționale, din urechea internă. Impulsurile electrice sunt transmise direct fibrelor nervoase care le conduc către creier, unde se formează senzația auditivă. Se poate spune astfel că implantul cohlear preia funcția urechii interne afectate.

Implantul cohlear nu oferă auzul normal unei persoane hipoacuzice. Ceea ce îi oferă este o reprezentare sistematică a sunetelor din mediul înconjurător și o poate ajuta să înțeleagă vorbirea.

Intervenția chirurgicală durează de regulă între o oră și trei ore, iar riscurile sunt relativ mici, comparabil cu alte operații chirurgicale ale urechii.

Vom enumera pe scurt etapele intervenței chirurgicale conform practicii curente: îndepărtarea pilozității din zona care va urma a fi incizată, administrarea anesteziei generale, executarea inciziei, frezarea mastoidei și pregătirea patului pentru implant, cohleostomia, introducerea matricii de electrozi, verificarea funcționării electrozilor (telemetria), sutura. Postoperator este posibilă apariția unui disconfort pentru care se pot administra analgezice la nevoie. Pacientul implantat se poate deplasa imediat sau în ziua urmtoare. Durata spitalizării poate fi de la una la mai multe zile în funcție de protocolul de lucru al fiecărei clinici.(*Ghid 2008 "Să înțelegem implanturile cohleare" – Med-El*)

Operația chirurgicală este însă doar un prim pas în procesul de reabilitare a copiilor hipoacuzici, dar rezultatele acumulate pe termen lung sunt semnificative ulterior, în familie, în educație, în societate și în sfera lingvistică.

#### <span id="page-18-0"></span>**1.1.1 Implantul cohlear în lume**

În anii 1800, fizicianul Alessandro Volta a fost primul care a avut ideea de a reproduce o senzație auditivă, prin stimularea electrică a cohleei. Cu ajutorul unui dispozitiv format din pile voltaice și tije metalice, el a transmis un curent de 50V în propriile sale urechi. Rezultatul obținut a fost perceperea unui sunet. În anii 1930, Weaver și Bray au descoperit că celulele din cohlee transformă energia mecanică în energie electrică, care este în continuare transmisă către creier, prin intermediul nervului auditiv. În 1957, Dijourno și Eyries au obținut stimularea electrică directă a nervului auditiv. În 1960, House și Urban au pus la punct primul implant cohlear clinic funcțional (*House și alții, 1976; House și Berliner, 1986; House și Berliner, 1991*).

Cu toate că studiul stimulării electrice a urechii umane datează de la începutul secolului al XIX-lea, diferite grupuri de cercetare din Statele Unite, Europa și Australia au început să studieze în mod susținut stimularea electrică a urechii la om, abia în anii 1960- 1970. În Statele Unite, William House, Blair Simmons și Robin Michelson au avut programe de cercetare în domeniul implantului cohlear. Profesorul Graeme Clark în Australia a efectuat cercetări fundamentale pe animale de laborator și mai târziu pe subiecți umani. Acești cercetători au realizat primele dispozitive portabile destinate stimulării auditive pe termen lung, în anii 1970. Profesorul Clark a implantat câțiva adulți hipoacuzici cu dispozitive multi-canal în 1978 și 1979. (*Auditory-Verbal Therapy and Practice,W. Estabrooks (2006) p. 46*)

Inițial, implantul cohlear viza persoanele hipoacuzice adulte. Dar rezultatele obținute reprezentau serioase premise pentru lansarea cercetării destinate implantării cohleare la copii. Astfel, în anul 1980, au fost realizate primele implantări cohleare la copii. Ulterior în anii 1990, tehnica s-a dezvoltat din ce în ce mai rapid. La început, s-a realizat implantarea copiilor cu hipoacuzie postlinguală. Cu toate că rezultatele erau promițătoare, operațiile chirurgicale nu au fost unanim acceptate. Treptat, implantarea copiilor cu hipoacuzii congenitale prelinguale a devenit preponderentă.

Studii recente ale Organizației Mondiale a Sănătății (OMS) au arătat că, la nivel mondial, cca 360 milioane de oameni se confruntă cu un grad de hipoacuzie invalidantă, dintre care 32 de milioane sunt copii. Se estimează că 8 din 1000 de nou-născuți sunt potențiali candidați la implantul cohlear. În prezent, în țările occidentale, implantul cohlear a devenit principalul mijloc de tratament pentru copiii cu hipoacuzie neurosenzorială severă sau profundă. (*Revista Asociației Audiologilor din România 2016, p.6*)

#### <span id="page-19-0"></span>**1.1.2 Implantul cohlear în România**

Implantarea cohleară a început în România în anul 2000. Prima operație, realizată cu sprijinul Casei Naționale de Asigurări de Sănătate (CNAS), a fost efectuată în cadrul Institutului de Fono-Audiologie și Chirurgie Funcțională – O.R.L "Prof. Dr. Dorin Hociotă" din București, de o echipă de medici condusă de Prof. Dr. Romeo Călărașu. Din echipa de intervenție făcea parte Dr. Alexandru Pascu, părintele audiologiei românești, cel care a introdus în anul 1997 primul "Colegiu de Audiologie și protezare auditivă" în cadrul Facultății de Medicină și Farmacie "Carol Davila" din București. Verificările audiologice intraoperatorii erau asigurate de Dr. Alexandru Pascu și Dr. Mădălina Georgescu care pe parcursul anilor, au lansat și dezvoltat împreună, programul de screening neonatal în România.

La acea vreme, în România nu exista un program național de implant cohlear bine pus la punct iar fondurile de la CNAS erau insuficiente. Astfel încât, în primii ani, a fost realizat un număr relativ mic de operații și doar pentru adulți și copii mai mari de 5 ani. Primul copil care a fost implantat cohlear în România, în anul 2001, avea vârsta de 6 ani. Prima operație de implant cohlear la un copil în vârstă de un an a fost realizată la Timișoara, în anul 2004.

Instituirea programului național de implant cohlear a fost dificilă și numeroase bariere au trebuit să fie înlăturate înainte că acesta să devină funcțional. Abia înființat de câțiva ani, el a fost sistat pentru doi ani de zile, timp în care în România nu s-au mai efectuat operații de implant cohlear susținute de CNAS. Datorită presiunilor venite din partea părinților și a echipelor medicale, programul a fost deblocat în anul 2006. În anul 2007 a fost organizată prima tabără națională de implant cohlear. Tot în anul 2007, a luat naștere Asociația "Ascultă viața", prima asociație din România care își propune apărarea drepturilor persoanelor hipoacuzice și purtătoare de implant cohlear.

Conform revistei "Implantul cohlear în România" apărută în anul 2016, care citează un studiu al Academiei Române de Științe Medicale, din anul 2000 doar 500 de pacienți au primit implanturi cohleare prin intermediul Programului Național de Sănătate. Aceasta

înseamnă că, raportat la numărul de aproximativ 2512 cereri, doar un procent de 20% a beneficiat de implantarea cohleară.

Treptat, programul național a luat amploare astfel că în prezent, se alocă fonduri pentru realizarea anuală a 200 de implanturi cohleare. Cu timpul, criteriile de selecție pentru implantarea cohleară au devenit din ce în ce mai flexibile. În prezent, acest program denumit generic "Programul național de tratament al surdității prin proteze auditive implantabile din România" are următoarele criterii de selecție pentu candidații la implantul cohlear:

- Hipoacuzie bilaterală neurosenzorială profundă cu praguri maimari de 90 dB, pre sau perilinguală, sub vârsta de 6 ani
- Hipoacuzie bilaterală neurosenzorială severă/profundă postmeningitică prioritate -
- Hipoacuzie bilaterală neurosenzorială progresivă cu pierderea beneficiului prin metode de protezare clasice (aparate auditive)
- Hipoacuzie bilaterală neurosenzorială postlinguală profundă pe frecvențele înalte (> 1000 Hz) și ușoară/medie pe frecvențele joase (< 1000 Hz), cu discriminare vocală sub 50%
- Hipoacuzie bilaterală neurosenzorială la adult severă/profundă, praguri maimari de 70 dB, praguri mai mari de 55 dB în câmp liber cu protezare, discriminare vocală sub 40% cu proteze și stimul de 65 dB HL
- Hipoacuzie neurosenzorială asimetrică severă, profundă, inclusiv pierderea totală de auz unilaterală cu auz normal sau aproape normal contralateral
- Suport și implicare familială bună. Suport psihologic adecvat.
- Așteptări realiste dinpartea familiei în privința rezultatelor reabilitării auditiv-verbale; (*http://www.cnas.ro*)

La recomandarea medicului specialist, în cazuri bine justificate, se poate face înlocuirea procesorului extern, după expirarea perioadei de garanție.Tipul de implantare uni sau bilaterală, simultană sau secvențială - este stabilit de echipa de implant cohlear, de la caz la caz.

La ora actuală, în anul 2018, programul seaplică în maimulte clinici din București și din țară: Institutul de Fonoaudiologie și Chirurgie Funcțională O.R.L. "Prof. Dr. Dorin Hociotă" din București, Spitalul Clinic Municipal Timișoara, Spitalul Clinic Județean de Urgență Cluj-Napoca, Spitalul Clinic de Recuperare Iași, Spitalul Clinic Județean de Urgență Târgu Mureș, Spitalul Clinic de Urgență pentru Copii "M. S. Curie" din București, Spitalul Clinic Județean de Urgență Craiova, Spitalul Clinic de Urgență pentru Copii "Grigore Alexandrescu" din București.

În prezent, în România, există expertiză în privința implantului cohlear. Acest lucru a devenit posibilprin instruirea echipelor medicale formatedin chirurgi, audiologi și logopezi. Cu toate acestea, numărul echipelor medicale specializate nu acoperă necesarul cererilor lanivel național, iar repartizarea implanturlor pe teritoriul României este inegală și nu ține seama de nevoile și numărul populației.

Derularea unor proiecte speciale, inițiate de către asociațiile de profil, și întâlnirile sistematice ale medicilor O.R.L-iști cu forurile superioare din cadrul Ministerului Sănătății, au permis dotarea mai multor maternități din țară cu echipamente speciale de screening auditiv. Screeningul neonatal ar trebui să fie generalizat, pentru ca hipoacuzia să poată fi depistată încă de la naștere, așa cum se întâmplă în țările dezvoltate. Cu cât depistarea este mai precoce, cu atât intervenția poate fi realizată la timpul oportun.

În ultimii ani, totmaimulte maternități au pusîn aplicare programe de screening auditiv la nou-născuți, astfel că depistarea precoce a hipoacuziei face posibilă implantarea cohleară a copiilor hipoacuzi la o vârstă optimă, adică până la vârsta de doi ani. Implantarea cohleară se poate realiza, la ora actuală, și în regim privat. Datorită acestor inițiative, în prezent, vârsta implantării în România a scăzut chiar până la 11 luni iar din anul 2015 CNAS suportă costurile implantării cohleare bilaterale. Conform dispozițiilor actuale ale CNAS, începând din anul 2017, anual este posibilă decontarea a 200 de implanturi cohleare distribuite în centrele naționale de implant cohlear în funcție de cerere. Pacienții care beneficiază de acest program suntatât copii cât și adulți. Cu toate acestea, estimările arată că doar unul din 5 copii născuți cu hipoacuzie neurosenzorială profundă beneficiază de un implant cohlear. Cauzaprincipală a acesteisituații este inconsecvența aplicării programului de screening neonatal, ceea ce are un efect direct asupra diagnosticării precoce a hipoacuziei și a eficienței tratamentului.

Ministerul Român al Muncii, Familiei și Protecției Sociale a eliberat în anul 2008 un document potrivit căruia în România există 21.879 persoane care suferă de grade invalidante diferite de hipoacuzie. Este posibilca, în realitate, cifrele să fie multmaimari, însă acest lucru nu se poate ști cu exactitate dincauza lipsei unei baze de date la nivel național.

Costul mediu al unui implant cohlear este de aproximativ 96.385 lei. Acest cost cuprinde doar valoarea materialelor specifice: partea internă și procesorul extern. Costurile corespunzătoarerecuperării și ajustărilor post-operatorii nu sunt luate în calcul. Acesteareprezintă, pentru fiecare caz în parte, o sumă de 11.412,80 lei. [\(http://www.cnas.ro\)](http://www.cnas.ro/). Deși Programul Național de Tratament al Surdității Neurosenzoriale prin Proteze Implantabile a ameliorat, în principiu, accesul la implantarea cohleară, lipsa fondurilor reprezintă în continuare o barieră. În prezent este acoperit doar costul implantului cohlear. Operația în sine, îngrijirile medicale post-operatorii, reabilitarea auditiv-verbală, bateriile și întreținerea dispozitivului, precum și eventualele reparații sunt suportate de familiile persoanelor hipoacuzice.

Din anul 2007 și până în prezent, s-au înființat maimulte asociații care militează activ pentru drepturile persoanelor hipoacuzice din România. Se întrevede unirea acestor asociații într-o federație națională, mult mai eficientă în relația cu autoritățile și cu forurile decizionale. Asociațiile depun eforturi susținute pentru creșterea fondurilor și pentru alocarea acestora pentru înlocuirea părților externe uzate fizic (procesor, fire de legătură, antenă) și a celor interne (electrozi) ca urmare a uzurii morale precum și pentru efectuarea gratuită a explantului și a noii implantări cohleare, atunci când este necesar.

#### <span id="page-22-0"></span>**1.2 Neuroplasticitatea cerebrală**

La indivizii cu auz normal, sunetul procesat în cadrul sistemului auditiv este interpretat de centrii auditivi superiori din creier nu doar ca sunet în sine, ci și ca localizare și proximitate.

În timpul ascultării, creierul trebuie să îndeplinească două funcții. În primul rând, trebuie să analizeze caracteristicile acustice ale sunetului auzit. Acestea sunt esențiale pentru evidențierea sunetelor considerate importante din punct de vedere biologic. În al doilea rând, creierul trebuie să clasifice aceste caracteristici acustice esențiale într-o reprezentare rezistentă la variabilitatea prezentă în lumea senzorială.

În timpul învățării, un stimul senzorial poate căpăta o nouă semnificație comportamentală, ducând la o reorganizare dinamică a reprezentării caracteristicilor și a obiectelor asociate cu stimulul senzorial respectiv. La acest proces contribuie atât mecanismele corticale cât și cele subcorticale. În creierul copilului, capacitatea pentru o astfel de reorganizare este foarte mare. Această capacitate poartă numele de *neuroplasticitate cerebrală*.

*Neuroplasticitatea cerebrală* este un termen care se referă la capacitatea creierului de a modifica organizarea rețelelor neuronale în funcție de stimulii primiți. Această capacitate apare în timpul vieții intrauterine și se manifestă de-a lungul întregii vieți. Ea prezintă vârfuri de activitate, numite perioade sensibile (situate în primii ani de viață). Ele sunt denumite astfel pentru că în aceste perioade, o experiență sau o stimulare va avea un impact mai mare asupra structurii rețelelor neuronale decât în altă perioadă. De notat că, diferența de plasticitate neuronală între perioadele sensibile și celelalte perioade este nu doar cantitativă, ci și calitativă (*Bryan Kolb, Robbin Gibb, 2011)*. (*Brain Plasticity andBehaviour in the Developing Brain, Journal of the Canadian Academy of Child and Adolescent Psychiatry, 2011 Nov; 20(4): 265–276.*)

Studiile efectuate pe loturi de copii purtători de implanturi cohleare au stabilit existența, precum și limitele unui interval optim de timp, pentru implantarea cohleară. Intervalul optim pentru implantare cohleară este în primii 4 ani de viață (cel mai bine înainte de al 2-lea an de viață, atunci când neuroplasticitatea cerebrală corespunzătoare stimulilor sonori este maximă).

După încheierea perioadei sensibile auditive (vârsta aproximativă 6,5-7,0 ani la om), neuroplasticitatea cerebrală rămâne prezentă, în continuare, dar la o intensitate semnificativ mai mică și producând altfel de "răspunsuri" neuroplastice – considerând aceiași stimuli auditivi – decât cele produse în timpul perioadei sensibile (*Bryan Kolb, Robbin Gibb, 2011*). Mai precis, fenomenul de neuroplasticitate cerebrală va putea produce modificări la nivelul modelelor de conectivitate, dar în cadrul constrângerilor arhitecturale stabilite în perioada sensibilă*.* De aceea, stimularea auditivă în timpul perioadei sensibile este de o importanță capitală.(*Eric I. Knudsen, Journal of Cognitive Neuroscience, Volume 16 | Issue 8 | October 2004, p.1412-1425*).

După Knudsen, există perioade critice în dezvoltare când absența experiențelor senzoriale cauzează alterări persistente în procesul tipic de dezvoltare.

Studiile efectuate pe animale au identificat mecanismele care stau labaza perioadei sensibile. Acestea includ o întreagă gamă de procese neuronale diferite, în absența cărora apar anomalii de dezvoltare în plasticitatea sinaptică. Acestea sunt rezultatul conectivității anormale, dezintegrării funcționale și imaturității zonelor corticale auditive. Asemănările izbitoare dintre studiile pe animale și cele pe subiecți umani sugerează că deficitele în plasticitatea sinaptică, deficiențele de ordin superior ale dezvoltării corticale și ale recrutării modale încrucișate sunt responsabile de dificultățile în abilitățile de vorbire și limbaj oral observate la copiii cu hipoacuzii congenitale implantați târziu. Implantarea timpurie integrează auzul într-un cadru comportamental, dând posibilitatea interacțiunii cu mediul. Aceasta este o condiție esențială pentru învățarea adecvată, mediul oferind un feedback constant.

Deși perioadele sensibile sunt limitate în timp, după care învățarea este semnificativ încetinită și diferită, dovezi recente sugerează că anumite perioade sensibile pot fi prelungite prin anumite manipulări senzoriale, cum ar fi expunerea pe termen lung la stimulare acustică continuă.

Se poate concluziona faptul că implantarea timpurie în perioada sensibilă de plasticitate neuronală va determina maturarea corticală adecvată, ceea ce va favoriza dezvoltarea percepției vorbirii și dobândirea limbajului oral.

#### <span id="page-24-0"></span>**1.3 Deprivarea auditivă**

La naștere copilul preferă vocea mamei, cântecele și poveștile auzite chiar înainte de a se naște, deoarece încă din timpul vieții intrauterine, mai precis din a 20-a săptămâna de gestație, fătul este capabil să audă. De atunci, în mod normal, cohleea este deja formată și funcțională (Gordon și Harrison, 2005). Astfel, fătul este expus unei mari cantități de stimuli sonori, între a 20-a săptămână de gestație și naștere. Copilul vine pe lume așadar cu o experiență de 20 de săptămâni de ascultare. Copilului născut fără auz însă îi lipsește această experiență. De aceea, identificarea timpurie a hipoacuziei la copil, amplificarea precoce și expunerea la un mediu auditiv-verbal cât mai bogat sunt esențiale.

Hipoacuzia este definită ca fiind incapacitatea parțială sau totală de a auzi (potrivit Enciclopediei Britanice, 2011). Există trei tipuri generale de hipoacuzie care interferează accesul semnalului auditiv către creier. În funcție de locul leziunii hipoacuzia poate fi de transmisie, neurosenzorială sau mixtă. (Bess și Humes, 2003). După normele internaționale ale Organizației Mondiale a Sănătății din 2002 (OMS 2002) auzul situat între 0-20 dB HL este considerat în limite normale, iar în funcție de grad, hipoacuziile sunt clasificate astfel:

- hipoacuzia ușoară, când pierderea tonală medie este cuprinsă între 21-40 dB HL.
- hipoacuzia medie (moderată), când pierderea auditivă este cuprinsă între 41-70 dB HL.
- hipoacuzia severă, când pierderea auditivă este cuprinsă între 71-90 dB HL.
- hipoacuzia profundă, când pierderea auditivă este cuprinsă între 91-120 dB HL.
- cofoza, când pierderea auditivă > 120 dB HL

De obicei, copiii care se nasc cu hipoacuzii neurosenzoriale congenitale au un grad de hipoacuzie severă sau profundă (Fig. 2.4). Orice grad al hipoacuziei însă poate afecta în mod negativ dezvoltarea academică a copilului care este în proces de învățare și de dezvoltare a abilităților de comunicare. (Cole, E. B., Flexer, C. (2007). *Children with hearing loss – Developing Listening and Talking birth to six.* Plural Publishing p.39)

Deprivarea auditivă reprezintă scăderea semnificativă a capacității generale de a auzi și de a recunoaște vorbirea din cauza lipsei stimulării auditive. În ceea ce privește copilul nou-născut fără stimulare auditivă precoce, zonele sale centrale cerebrale care au un rol în audiție, nu ating gradul normal de maturare (Sharma, Spahr, Dorman, Todd 2002). Cu cât perioada lipsită de stimulare auditivă este mai îndelungată, cu atât posibilitatea de recuperare se micșorează, până la a dispare complet, odată depășită o anumită perioada de timp (perioada sensibilă). Efectele deprivării auditive pot fi pervazive și profunde.

Atât nervii auditivi cât și zonele cerebrale legate de auz tind să se atrofieze sau să se modifice în timp, în cazul lipsei de stimulare sonoră.

Conceptul de deprivare auditivă a fost adus la cunoștință comunității științifice, pentru prima dată, în 1984, de către Silman și col., Turgeon și col. În 1995 s-a constatat că neuronii din coliculii inferiori, o stație de releu esențială în cortexul auditiv primar și secundar, sunt modificați în mod considerabil ca urmare a deprivarii auditive. Într-o publicație a "Hearing group of clinics" se menționează faptul că în anul 2000, Kral și col., au descoperit diferențe structurale neuronale în cortexul auditiv al creierului lipsit de informații auditive, comparativ cu creierul care nu a fost privat de informații auditive. Kral și col., 2005, au constatat că dezvoltarea funcțională a cortexului auditiv depinde în mod critic de experiența auditivă.

Lipsa prelungită de stimulare face ca procesul de recuperare a capacității auditive cu ajutorul unui implant cohlear sau unui aparat auditiv convențional să fie mai dificil. Cheia pentru a evita deprivarea auditivă și astfel, un impact negativ asupra auzului, este de amenține sistemul auditiv activ și de a nu lăsa elementele sale să rămână în stare latentă. Cu cât se activează mai repede toate elementele sistemului auditiv, cu atât cresc șansele îmbunătățirii auzului.

Dezvoltarea corticală depinde de învățarea bazată pe stimuli. Absența stimulării senzoriale auditive de la naștere, caracteristică hipoacuziei neurosenzoriale congenitale, afectează negativ creșterea normală și conectivitatea neuronală necesară pentru a forma un sistem senzorial funcțional. Unul dintre rezultatele dramatice ale acestui fapt se traduce prin deficitul de învățare a limbajului oral.

Trebuie avut în vedere că indiferent de vârsta implantării, copiii cu implant cohlear au experimentat înainte de implantare perioade de deprivare auditivă cu impact negativ asupra dezvoltării neuronale.

Având în vedere cele de mai sus, se deduce faptul că depistarea precoce a hipoacuziei este absolut necesară, pentru a asigura o intervenție cât mai precoce, prin implantare cohleară sau protezare auditivă convențională. Pierderea auditivă la copil fără a fi diagnosticată și tratată corespunzător are un impact semnificativ asupra dezvoltării creierului auditiv, cu consecințe grave asupra limbajului, realizării academice, dezvoltării emoționale și sociale a copilului. Acest lucru afectează relațiile familiale și sociale.

Depistarea hipoacuziei se poate realiza încă de la naștere prin intermediul screeningului auditiv. Cu cât se depistează și se intervine mai devreme în cazul unui copil hipoacuzic, cu atât cresc șansele de reabilitare auditiv-verbală pe termen lung.

#### <span id="page-26-0"></span>**1.4 Limbajul și comunicarea**

*"Activitatea principală în virtutea căreia există, funcționează societatea și se umanizează individul este comunicarea." – (Muntean, A., "Rolul limbajului în structurarea orientării temporo-spațiale (normal/patologic)" p.24)*

Alături de mimică și gesturi, limbajul face parte dintr-o vastă clasă de fenomene psihice, denumite conduite simbolice. Toate aceste fenomene se bazează pe funcția semiotică. Această din urmă desemnează capacitatea de a utiliza semne și simboluri – semnificanți – în locul obiectelor propriu-zise și de a opera în plan mintal cu semnificanții. Limbajul verbal este una dintre formele de manifestare a funcției semiotice. Mimica, gesturile, imagistica, deși sunt, de asemenea, forme ale funcției semiotice nu sunt identice cu limbajul verbal. Limbajul verbal a apărut ca urmare a necesităților impuse de comunicarea socială, ca fiind cel mai adecvat și mai economic dintre toate formele funcției semiotice, corespunzând în mod optim exigențelor fixării și transmiterii de informație. Astfel, limbajul verbal se află la intersecția funcției semiotice cu comunicarea.

*Fig. 1.2.* 

Perioada asimilării limbajului verbal reprezintă un pas crucial în dezvoltarea copilului. Studii recente au pus în evidență faptul că, alături de funcția sa primordială de asigurare a comunicării între indivizi, limbajul joacă un rol moderator în dezvoltarea și desfășurarea altor funcții psihice conștiente și inconștiente, cum sunt condiționarea, discriminarea perceptivă, învățarea, dar și fenomene psihice mai complexe, cum sunt memoria și gândirea. Limbajul apare ca fiind un element important în amplificarea eficienței acestor funcții psihice (Carolina Hațegan, "Limbaj și Comunicare – Abordare Interdisciplinaraă" 2011).

În urma numeroaselor cercetări, s-a constatat cu certitudine că centrii care organizează limbajul sunt localizați în emisfera stângă și că ei sunt reprezentați de: a treia circumvoluțiune frontală, prima circumvoluțiune temporală, girusul supramarginal și girusul angular. Vorbirea normală reclamă atât integritatea acestor zone cât și integritatea regiunilor subcorticale corespunzătoare. Exprimarea corectă a limbajului necesită de asemenea integritatea zonelor structurilor de materie cenușie paraventriculară, insula, putamenul și sistemul reticulat ascendent.

În condiții de vorbire normală emisfera dreaptă nu are control direct asupra mecanismelor motorii ale vorbirii. Se presupune că emisfera dreaptă intervine în asociere cu cea stângă, în exprimarea și comprehensiunea prozodică, în declanșarea secvențelor automate, în producerea și interpretarea metaforelor. În timp ce o persoană rostește un discurs, emisfera dreaptă permite un comportament adaptat spuselor interlocutorului. În funcție de context, de afectivitatea subiectului, emisfera dreaptă are rol atât în inițierea vorbirii cât și în anularea intenției de a vorbi.

În producerea limbajului s-au delimitat două zone care reprezintă ariile de importanță majoră: Broca și Wernicke.

Rolul ariei Wernicke constă în receptarea stimulilor lingvistici și comprehensiunea limbajului vorbit. Regiunile temporale drepte omoloage sunt activate simultan, ceea ce confirmă rolul emisferei drepte în comprehensiunea limbajului.

Structurile perisylviene, precum și neocortexul de asociație din zona joncțiunii temporo-occipito-parietale dețin un rol în selecția cuvintelor, în funcție de semnificația lor. Aceste structuri formează aria Broca, piciorul și capul celei de-a treia circumvoluțiuni frontale (ariile 44 și 45), partea inferioară a circumvoluțiunii frontale ascendente, insula, substanța albă subiacentă acestor structuri corticale, fasciculele de substanță albă periventriculară, capsula internă, nucleul caudat și lenticular. Aria Broca intervine în: declanșarea vorbirii, motivația vorbirii, controlul semantic și sintactic al cuvintelor și frazelor, programarea și îndeplinirea din punct de vedere motor a limbajului.

Conform teoriei lui Geschwind, între cele două arii, Broca și Wernicke, există o strânsă corelație (Crǎciun, 2001; Cârneci, 2004). Corelația se concretizează în felul următor: informațiile sunt stocate în aria Wernicke, urmând ca ele să fie activate atunci când un cuvânt vorbit este recunoscut. Pentru ca acest cuvânt să fie redat verbal, informațiile sunt trimise din aria Wernicke în aria Broca. Transferul dintre cele două arii se efectuează prin fascicolul arcuat. În aria Broca, informația auditivă este convertită în cod motor.

Alte teorii susțin că sistemul limbajului este organizat pe o baza modulară: în creier existând unități funcționale distincte care intervin atât în mod autonom cât și ierarhic operațiile desfășurându-se în serie. Astfel:

- într-o primă etapă, semnalul acustic ajunge în ariile primare și de asociație ale celor două emisfere, în lobii temporali. Structuri specializate din emisfera stângă disting în fluxul acustic semnalele fonetice specifice cuvintelor și efectuează un fel de codare pentru eliminarea multiplelor variații posibile de pronunțare ale fonemelor, în funcție de vocea, accentul și viteza de emisie a vorbitorului.

- în etapa următoare are loc identificarea intrărilor prin activarea codurilor lexicale stocate. Cuvântul va fi recunoscut sau nu, în funcție de bogăția lexicului codat și înmagazinat în cortex.
- în ultima etapă reprezentările lexicale activează procese asociative care au rol în semantică. Configurarea nivelului semantic al limbajului se bazează pe rețele asociative potențial imense, distribuite în interiorul celor două emisfere. Înțelegerea frazelor implică în mare măsură memoria care, la rândul ei, permite construcția gramaticală și sintaxa frazei.

Parcurgerea integrală a acestui circuit duce la producerea limbajului. Vorbitorul este propriul său auditor în baza circuitului intern - limbajul interior - cel care permite omului să reprezinte mental ceea ce spune și să decodifice limbajul.

# <span id="page-29-0"></span>**1.4.1 Aspecte particulare ale limbajului copilului hipoacuzic**

Dacă în cele de mai sus am prezentat aspectele esențiale ale formării limbajului în general, în cele ce urmează ne vom referi la aspectele particulare care intervin în cazul copiilor hipoacuzici. Dificultățile apar din cauza lipsei feed-back-ului auditiv care asigură emiterea, modularea și reglarea vocii în contextul comunicărrii bazate pe limbajul verbal.*Psihopedagogia deficientilor de auz.* Anca, M.,(2006)., Ed. Presa Universitară Clujeană, Cluj-Napoca.

*Tabel 1.1 Caracteristicile limbajului la copilul cu auz normal versus copilul hipoacuzic între 0-6 ani*

Prin urmare, nu se poate vorbi de comunicare și abilități de folosire instrumentală a limbajului, câta vreme ne aflăm doar în prezența structurii fonematice. Majoritatea dificultăților observate la copiii cu deficiență de auz pot fi detectate la acest nivel. Dată fiind definiția semnului lingvistic după Ferdinand de Saussure, se înțelege lesne importanța și necesitatea asocierii unității de expresie cu unitatea de conținut pentru construirea sensului (*Coșeriu, 1999*).

Instabilitatea acestor aspecte devine cu atât mai mare la copiii cu deficiențǎ de auz, chiar fiind mai avansați în vârsta, la 8-10 ani, aflați în perioadǎ avansatǎ a procesului corectiv-compensatoriu. Acest aspect poate fi analizat tot dintr-o perspectivă lingvisticǎ. Astfel, dificultatea de a utiliza structuri verbale în care să fie respectate concordanța timpurilor și cea de persoanǎ este datǎ și de recepționarea deficitară a diferențelor de pronunție care apar în procesul flexionǎrii. O manieră optimǎ de anulare a posibilelor dificultăți date de aceste materializări ale legilor fonetice este accea a construirii procesului de recuperare și reabilitare în jurul aspectelor suprasegmentale, atunci când se insistǎ asupra structurării laturii morfologice a limbajului.

Aspectele lexicale sunt foarte importante. De îndată ce copilul înțelege că există termeni abstracți, el neputând să-i utilizeze, îi va înlocui cu alte structuri, chiar și cu perifraze sau cuvinte inventate.

Din cauza sărăciei vocabularului lor activ, acești copii au dificultăți în utilizarea figurilor de stil. Astfel, expresiile idiomatice vor fi modificate, în funcție de nivelul lexical al fiecǎrui copil. De notat menținerea, în continuare, a caracterului concret în gândire, ceea ce duce la modificarea sensului cuvintelor și la folosirea lor într-un mod inadecvat din punct de vedere contextual.

Dependența reciprocă între limbaj și gândire se poate observa fără dificultate în perioada preșcolarǎ, când încă nu se poate vorbi de logică, datorită manierei în care sunt povestite întâmplările, și anume direct, cum sunt ele percepute. Aceste aspecte legate de modul de "construcție și achiziție" a limbajului constituie argumente puternice în favoarea "constructivismului" lui Jean Piaget, teorie aflată în opoziție cu abordarea "ineista"a lui Noam Chomsky (teoria "gramaticii universale înnăscute").

La vârsta preșcolară limbajul îndeplinește din ce în ce mai mult funcția de organizare a activității psihice și împreună cu vorbirea situativă se dezvoltă vorbirea contextuală, care exprimă mai bine coerența și logica ideilor.

Comunicara non-verbală (cu ajutorul semnelor, gesturilor, mimicii și pantomimicii) este foarte bine dezvoltatǎ la vârsta antepreșcolaritǎții și a preșcolaritǎții. Prin acest tip de comunicare, copilul are posibilitatea să exprime lucruri care nu pot fi încǎ exprimate prin cuvinte, din cauza penuriei lexico-semantice. Astfel, dialogul (a cǎrui existențǎ este pusă în evidență încǎ de la vârsta de 2 ani, el fiind anterior monologului) este posibil datorită comunicării non-verbale. Dialogul este inițiat și susținut atât de timpuriu de către copil din nevoia de cunoaștere imediată, din curiozitatea care este, conform unor cercetǎri în domeniu, o materializare a reflexului de orientare. Ulterior, la vârsta școlaritǎții, când funcțiile cognitive sunt suficient dezvoltate și apare posibilitatea de amânare a recompensei, dialogul este declanșat de nevoia de cunoaștere drept mijloc de "a fi" și "a deveni" a ființei umane.

Observând persoanele hipoacuzice, care n-au fost antrenate pentru utilizarea unui limbaj, s-a pus în evidență modalitatea lor de a gândi. H.G. Furth în lucrarea "Thinking without language: psychological implication of deafness" (*apud D.I. Slobin, 1971, p.115*) expune rezultatele unor experimente care dovedesc abilitatea persoanelor hipoacuzice de a dezvolta procese complexe de gândire.

Cea mai cunoscută teorie care afirmă rolul hotărâtor al limbajului în raportul gândire/limbaj este teoria Sapir-Whorf. Edward Sapir și Benjamin Lee Whorf, lingviștii antropologi, lucrând independent unul de celălalt, ajung să formuleze aceeași teorie cunoscută sub denumirea sus menționată. Ideea centrală a acestei teorii este că limbajul învățat și vorbit de individul uman îi determină acestuia modul de a gândi.

Teoria lingvistică a lui Noam Chomsky (1957) a dus la schimbări majore în concepția psihologilor asupra modalităților de achiziție a limbajului de către ființa umană. Chomsky afirmă că, încă de la naștere, copilul posedă anumite potențialități lingvistice care alcătuiesc ceea el numește "mecanismul de achiziție al limbajului".

În 1962, Vigotsky, dezvoltând idei mai vechi (1930), lansează ipoteza că limbajul și gândirea au origini diferite și că, la începutul ontogenezei, există o etapă "prelingvistică" a dezvoltării gândirii precum și o etapă "preintelectuală" a dezvoltării vorbirii. "Gândirea are propria ei structură și tranziția ei spre vorbire nu este un lucru simplu" afirmă el în lucrarea devenită clasică "Gândire și limbaj".

Constructivismul lui Piaget a apărut ca o reacție față de behaviorismul și teoriile nativiste ale limbajului. El își concentrează cercetările pe perioada micii copilării, descriind palierele de dezvoltare psihică a copilului. El susține rolul determinant al acțiunii în formarea inteligenței copilului precum și că dezvoltarea limbajului este o consecință a dezvoltării inteligenței. Piaget recunoaște influența structurilor lingvistice asupra dezvoltării psihointelectuale a copilului, punct de vedere pe care, într-un dialog avut cu cercetătoarea română Tatiana Slama-Cazacu, autoarea l-a susținut, pe baza propriilor cercetări experimentale efectuate încă din 1957.

Omul este o ființă socială, umanizarea lui însemnând deprinderea regulilor sociale care îi vor permite să își găsească un loc în cadrul social, să obțină un statut, să joace un rol.

Copilul se naște înzestrat genetic pentru achiziționarea unui limbaj, dar pentru că această achiziție să se înfăptuiască, el are nevoie să fie scăldat de stimulii verbali din contextul social. "Mediul social este factorul sine qua non pentru achiziția limbajului." (*Muntean 2001*)

Cu toate că, de la un individ la altul, există diferențe de localizare a centrilor nervoși răspunzători de funcțiile lingvistice, în general, responsabilitatea principală în realizarea procesului limbajului o are emisfera dominantă. Asimetria cerebrală cu dominanța emisferei stângi la dreptaci, pare să indice existența unei dispoziții înnăscute, a unui fundament biologic, a unei predispoziții genetice specifice achiziționării limbajului de către individul uman. Iar emisfera dreaptă pare a fi răspunzătoare de recunoașterea formelor cuvintelor, a frazelor și de asocierea lor cu un sens, cu o semnificație. Această funcție presupune operații de selecție, structurare, producere a codurilor formale, lexicale, morfologice, sintactice. În fond, este vorba despre producerea unor forme și valori semantice, deci producerea codurilor lingvistice.

Mehler J. și Bertocini J. (1988, p.3), pe baza unor experimente de ascultare dihotomizată, au demonstrat că prelucrarea stimulilor auditivi, la copilul în vârstă de 4-5 zile, nu este echivalentă la cele două urechi. Stimulii prezentați la urechea dreaptă, la copiii dreptaci, sunt mai eficienți, adică ei sunt recepționați și prelucrați mai rapid decât în cazul altor prezentări.

În funcție de gradul de pierdere a sensibilității auditive, dezvoltarea limbajului este afectată în mod diferit, mergând de la absență, până la forme de limbaj inteligibile, prezentând doar dislalii pe frecvențele afectate de scăderea auzului.

Momentul instalării hipoacuziei este determinant pentru capacitatea copilului de a-și dezvolta limbajul și de a-l utiliza. Hipoacuzia congenitală (prelinguală) generează dificultăți mai mari în achiziția limbajului decât hipoacuzia apărută după primii ani de viață (postlinguală). Imposibilitatea de a auzi sunetele face aproape imposibilă formarea unei vorbiri inteligibile din cauza lipsei feed-back-ului auditiv, necesar în realizarea vorbirii.

Există mai mulți factori care îngreunează achiziția limbajului, la copil: alături de hipoacuzie, care deține un rol principal, copilul este influențat și de nivelul de inteligență, de încrederea în sine și în ceilalți, de personalitate, de echilibrul emoțional și de gradul de socializare.

Limbajul copilului hipoacuzic este afectat, de cele mai multe ori, sub aspectul formei și al utilizării sale. Copilul tinde să contreze absența sau dificultățile de producție lingvistică prin forme de comunicare non-verbală.

Referitor la schema corporală a copilului hipoacuzic există o observație demnă de interes, făcută pe desenul omulețului. În aceste desene, urechile figurii umane sunt reprezentate în proporții exagerate ceea ce arată o supraapreciere a deficitului auditiv de către copilul hipoacuzic. Probabil că atitudinea anturajului joacă un mare rol în atenuarea situației dificile prin care trece acest copil, conștient de deficiența pe care o are. (Muntean 2001).

De obicei, hipoacuzia determină dificultăți și în formarea deprinderilor de scris și citit. Studiul complex întreprins de Blanton asupra capacității de folosire a limbajului de către copiii hipoacuzici care au învățat cititul, conduce la concluzii importante pentru reabilitarea lor ulterioară *(Bloom, Lahey, 1978, p.506*). Deși au o foarte bună memorie vizuală, ei nu respectă regulile sintactice pentru a memora vizual propozițiile. Ei înțeleg cadrul propoziției și, deci, sunt capabili să găsească noțiunea care trebuie inserată, dar nu înțeleg utilizarea sau înțelesul cuvintelor în acel loc precis al propoziției. O interpretare a acestui fapt ar fi că limbajul lor este lipsit de creativitate. Dar, cu toate că prezintă dificultăți în zona limbajului, ei au totuși capacitatea de a dezvolta jocul simbolic și raționamentul.

Furth a arătat că progresul cognitiv al copiilor hipoacuzici, a ideilor despre lume care dau conținutul limbajului, se realizează trecând prin aceleași etape ca și în cazul copiilor cu auz normal, doar că aceasta se realizează cu un decalaj cronologic. Același autor a observat că un antrenament adecvat al aptitudinilor de comunicare ale copilului hipoacuzic va conduce la diminuarea și chiar anularea întârzierii din domeniul reprezentărilor și al gândirii simbolice (*Bloom, Lahey, 1978*). De regulă, copiii hipoacuzici au o bună capacitate de a comunica prin mimică (*Kiernan, Reid, Goldbart, 1987*).

În cadrul cercetării legate de funcționarea cortexului uman – în general, și a limbajului – în particular, dimensiunea holistică a ființei umane trebuie considerată că un fir conducător. Orice interpretare fragmentară a ei ne poate îndepărta de adevărul căutat. Procesul reabilitării auditiv-verbale a copiilor cu implant cohlear cu tulburări de limbaj și de comunicare, sprijină această idee.

# <span id="page-36-0"></span>**1.5 Studii privind dificultățile emoționale, comunicaționale și de limbaj ale copiilor hipoacuzici purtători de implant cohlear**

Primele studii s-au axat asupra impactului efectelor neurobiologice și cognitive și mai puțin asupra efectelor din sfera dezvoltării socio-emoționale (*Schorr, Fox, Wassenhove și Knudsen 2005)*. Aceasta și din cauza complexității proceselor de dezvoltare socială și emoțională și a dificultății de a estima efectele pe termen lung.

Încă nu au fost publicate studii credibile în ceea ce privește efectele deprivării auditive asupra comportamentului copiilor hipoacuzici. Cercetarea și descrierea detaliată a ariilor de funcționare socio-emoționale ar putea contura mai bine efectele deprivării senzoriale precoce.

Înțelegerea emoției este abilitatea de a te situa în perspectiva unei alte persoane și de a-i evalua sentimentele sau percepțiile în ciuda faptului că tu nu resimți aceeași emoție sau nu ai experiența acelei persoane (Scwartz și Trabasso 1984, *Emotions, cognition and behavior*, cap. Children's understanding of emotions, p.409). Înțelegerea emoțiilor presupune participarea și interpretarea valențelor emoționale ale unei expresii emoționale cu exprimare facială, vocală, în situații emoționale.

Studiile asupra interacțiunilor precoce ale sugarului și copilului mic au demonstrat impactul procesării senzoriale precoce asupra dezvoltării socio-emoționale ulterioare.

În cazul copilului hipoacuzic deprivat auditiv, el are interacțiuni limitate cu anturajul sau, atât în timpul copilăriei precoce cât și mai târziu, ceea ce îl afectează negativ în formarea și menținerea relațiilor pozitive cu ceilalți. Acest lucru se întâmplă din cauza capacității sale reduse de a comunica eficient și de a percepe vocea umană și inflexiunile ei. În interacțiunile precoce, sugarii cu deprivare senzorială nu pot beneficia de feedbackul necesar care să le permită interpretarea expresiilor emoționale ale persoanelor din jur. S-a dovedit că deprivarea auditivă pe termen lung provoacă o stimă de sine scăzută, tendințe de izolare – în contextul respingerii resimțite în compania celor de aceeași vârstă și a lipsei de gratificare parentală – precum și tulburări emoționale și de conduită.

Înțelegerea emoțiior este învațată la vârsta de sugar, în manieră interactivă de "a da și a primi" cu persoanele semnificative și apoi la vârsta de preșcolar și școlar cu cei de aceeași vârstă.

Denham și Dunn (1987) au evidențiat rolul pe care-l joacă părinții în înțelegerea emoțiior. Învățarea înțelegerii emoțiilor are loc în context social. Bazele sunt puse la naștere, intimitatea și reciprocitatea în primul an de viață când sugarii pot face discriminarea expresiei faciale a emoțiilor și pot diferenția stările emoționale.

Strategiile interactive din primul an de viață – cum sunt vorbirea direcționată către copil, referirile sociale, concentrarea atenției – contribuie la înțelegerea emoțiilor.

Începuturile dobândirii unor abilități cognitive care permit copilului să înțeleagă starea emoționala a altei persoane fără să resimtă și el, de fiecare dată, aceeași emoție, reprezintă o performanță pe care Harris o numește "înțelegere imaginativă" (Harris 1989 p. 39). Ca să realizeze această "înțelegere imaginativă", copilul trebuie să stăpânească cel puțin trei capacități. În primul rând, el trebuie să fie capabil să conștientizeze propriile emoții, ceea ce este facilitat prin limbajul vorbit. În al doilea rând, el trebuie să aibă capacitatea de a "pretinde că". În al treilea rând, copilul trebuie să fie capabil să distingă între realitate și imaginație. Aceste abilități îi vor permite copilului să înțeleagă că sentimentele lui pot fi diferite de sentimentele altei persoane. Copilul trebuie să-și dezvolte capacitatea de a face distincția între dorințele proprii și dorințele celorlalți. În continuare, va fi capabil să-și imagineze sentimentele acestor persoane din perspectiva dorințelor lor (Harris 1989). Harris descrie rolul activ pe care îl are copilul, în al doilea și al treilea an de viață, în poziția de generator de emoție atât în a aduce alinare cât și atunci când e rănit de alții.

Dunn și Monn, în studiile lor privitoare la comportamentele copiilor, au arătat că aceștia utilizează frecvent strategiile de a-i alina pe ceilalți. Copiii de aceeași vârstă sunt parteneri de comunicare și de joc, punând astfel în aplicare abilitățile lor sociale.

În etapa dezvoltării înțelegerii imaginative, frații, surorile și alți copii de aceeași vârstă reprezintă importante surse de informare și feedback, în acțiunile de a da și a primi, precum și în interacțiunile în care sunt nevoiți să-și aștepte rândul. Discuțiile pe care copiii le poartă cu părinții referitor la emoțiile pe care le resimt, au o importanță deosebită în conștientizarea emoțiilor. Capacitatea de a vorbi despre emoții începe în jurul vârstei de 18 luni, iar lexicul de cuvinte necesare pentru descrierea emoțiilor crește semnificativ la vârsta de 3 ani. Între 3 și 5 ani copiii pot comunica verbal observații despre emoțiile lor și ale altora. Cum o parte importantă din exprimarea emoțiilor își are sediul în inflexiunile vocii umane, copilul născut cu deficiență de auz are acces îngreunat nu numai la cuvintele dar și la mesajele paraverbale ale celor din jur. Dacă nu se intervine la timp pentru reabilitarea auzului, el va avea dificultăți atât în ceea ce privește înțelegerea emoțiilor celorlalți cât și în exprimarea propriilor sale emoții prin intermediul limbajului verbal.

Implantul cohlear face posibil accesul la audiție și la niveluri de comunicare în limbajul vorbit, care altfel sunt inaccesibile copiilor cu deficiențe de auz severe sau profunde. În ultimii ani, au apărut numeroase publicații referitoare la rezultatele obținute prin intermediul implanturilor cohleare, în domeniul audiției, percepției și dezvoltării limbajului vorbit.

Mai puțin numeroase sunt însă studiile referitoare la rezultatele psihosociale, în special cele care prezintă modalitățile prin care copiii purtători de implant cohlear reușesc, de-a lungul timpului, să obțină un confort psihic satisfăcător și integrarea socială, în rândul semenilor cu auz normal.

În ultimul timp totuși, aspectul social al rezultatelor obținute de către copiii cu implant cohlear au început să se bucure de mai multă atenție în cercetare. Implantarea cohleară pediatrică este utilizată de mai bine de 20 de ani, în multe țări, astfel încât acumularea de rezultate și de date obținute în toți acești ani, începe să ofere informații importante pentru a putea înțelege mai bine impactul asupra copiilor în mai multe domenii de evoluție, în viața de zi cu zi, acasă, la școală și în comunitate, în general.

Beadle și col., în 2005, publică un studiu ("Long-term funcțional outcomes and academic-occupational status in implanted children after 10 to 14 years of cochlear implant use"), din care reiese că progresele obținute pe termen lung în percepția și producerea limbajului vorbit sunt importante. Toți copiii și tinerii intervievați au sau au avut un parcurs școlar satisfăcător, unii dintre ei muncesc și își câștigă singuri existența, dar mai ales toți declară că sunt implicați în mod activ în comunitățile în care trăiesc. Studiul arată de asemenea că, în afara operației propriu-zise de implantare, există o serie întreagă de activități pe termen lung, care contribuie în mod hotărâtor la succesul implantului: consiliere, monitorizare audiologică,reabilitare auditiv-verbală, reglajul și verificarea periodică a procesorului de sunet. Geers, Tobey, Moog și Brenner, în 2008, publică un studiu în care arată că implantarea la vârste preșcolare are impact pozitiv, pe termen lung, asupra dezvoltării auditive și verbale.

Cu toate acestea, chiar și copiii hipoacuzici purtători de implant cohlear care dezvoltă bune capacități de folosire a limbajului și poartă cu succes conversații în condiții optime (dialog cu o altă persoană, într-un cadru liniștit), pot avea dificultăți în condiții dificile (interacțiuni sociale care implică grupuri de oameni sau în medii zgomotoase). Vonen și col., în 2007, numesc această situație "surditate socială". La copii și adolescenți, surditatea socială poate împiedica interacțiunile sociale, cum sunt jocul și conversațiile cu colegii. De remarcat că fenomenul de "surditate socială" este biunivoc: el este generat nu numai de dificultățile arătate mai sus ale copiilor implantați, ci și de o neînțelegere din partea copiilor cu auz normal asupra dificultăților și abilităților sociale uneori inadecvate ale copiilor hipoacuzici (Martin și Bat-Chava, 2003).

Multe studii cu privire la implicarea socială și bunăstarea psihosocială a copiilor și adolescenților hipoacuzici comparativ cu cele ale semenilor lor care sunt normali din punct de vedere auditiv au arătat că primii întâmpină dificultăți în participarea socială (Charlson, Strong și Gold, 1992; Stinson și Liu, 1999). Ei au dificultăți cu privire la participarea socială și resimt sentimente de singurătate la școală (*Byrnes și Sigafoos, 2001; Byrnes și col., 2002; Power și Hyde, 2002, 2005;Kent, 2003; Kent și Smith, 2006; Eriks-Brophy și col., 2006). Există cazuri numeroase legate de problemele sociale (Fellinger, Holzinger, Beitel, Laucht și Goldberg, 2009*) și problemele legate de relațiile cu colegii de aceeași vârstă (Remine și Brown, 2010).

În România Necula V. (2011), a publicat în teza sa de doctorat, un studiu referitor la calitatea vieții copilului hipoacuzic purtător de implant cohlear. Ea a studiat un lot de 84 de copii purtători de implant cohlear și demonstrat că s-a îmbunătățit calitatea vieții pe măsură ce a crescut performanța auditivă.

Wheeler, Archbold, Gregory și Skipp (2007) au intervievat 29 de adolescenți purtători de implant cohlear, cu vârsta cuprinsă între 13 și 16 ani, în cadrul unui studiu calitativ, cu privire la o serie de domenii precum decizia implantării, utilizarea tehnologiei și comunicarea. Tinerii au spus că apreciază ameliorarea interacțiunii lor cu familia și prietenii. Ei au raportat și dificultăți legate de auzul în medii cu zgomot, relatând mai multe aspecte ale relațiilor lor sociale.

Există studii în care nu s-au constatat diferențe între copiii purtători de implant cohlear în comparație cu cei cu auz normal în ceea ce privește bunăstarea socială (Loy și col., 2010, Percy-Smith și alții, 2008, Schorr, 2006; Warner-Czyz și alții., 2009), după cum există și studii în care au fost raportate rezultate care includ și dificultăți de integrare socială pentru copiii sau adolescenții purtători de implant cohlear (*Dammeyer, 2010, Huber, 2005, Loy și colab., 2010*).

Studiile calitative au relevat dificultăți constante în cadrul interacțiunilor sociale cu colegii cu auz normal (Bat-Chava și Deignan, 2001, Wheeler și alții, 2007). Unele studii care au comparat copiii hipoacuzici purtători de implant cohlear și cei care nu sunt implantați cohlear nu au constatat diferențe semnificative în ceea ce privește măsurile psihosociale între cele două grupuri (*Bat-Chava și alții, 2005, Dammeyer, 2010*).Totuși, majoritatea constatărilor din aceste studii de cercetare sunt pozitive și încurajatoare.

Metoda cel mai des aplicată în aceste studii a fost folosirea chestionarelor sau interviurilor tip, concepute pe baza măsurătorilor standardizate.Majoritatea chestionarelor și scalelor utilizate au fost instrumente generice care evaluează dificultățile psihosociale sau de sănătate, în general. Deși ele nu includ aspecte specifice legate de hipoacuzie și de utilizarea implanturilor cohleare (Huber, 2005; Loy și alții, 2010), au permis totuși acumularea și interpretarea multor rezultate interesante. Metodele calitative (interviurile în detaliu sau semi-structurate) pot surprinde însă cel mai bine experiența trăită în mediile reale ale copiilor și adolescenților cu deficiențe de auz (*Byrnes și alții, 2002; Thoutenhoofd și alții, 2005*).

În aceste studii, fie cantitative, fie calitative, au fost intervievați părinții și profesorii și mai rar copiii și adolescenții hipoacuzici. Rezultatele studiilor în care au fost incluși și adolescenți cu implant cohlear au arătat că problemele sociale și relațiile cu cei de aceeași vârstă se pot deteriora mai cu seamă în timpul adolescenței.

Avantajele folosirii mai multor surse de date, cum sunt rapoartele copiilor, părinților și profesorilor, au fost puse în evidență în cadrul mai multor studii (Bat-Chava și alții, 2005). De exemplu, rapoartele parentale oferă adesea informații esențiale despre viața de zi cu zi a copiilor (*Knoors, Meuleman și Klatter-Folmer, 2003*). Informații tot atât de importante, dar surprinse din altă perspectivă, pot fi date și de rapoartele profesorilor din școlile unde învață copii și adolescenți cu implant cohlear. Colectarea opiniilor profesorilor, pe baza interviurilor semi-structurate aduce, în general, detalii care altfel (în cazul utilizării instrumentelor de cercetare cu opțiuni predeterminate) nu sunt aduse la lumină, permițând obținerea unei imagini mult mai pertinente despre integrarea socială a copiilor, în mediul școlar.

Este foarte important însă ca studiile să includă, dacă este posibil și opiniile persoanelor direct interesate: copiii și adolescenții cu implant cohlear. Astfel, un important studiu realizat de Punch și Hyde în 2011, care prezintă rezultate privitoare la integrarea socială și educațională a copiilor cu implanturi cohleare în statele din estul Australiei, intervievează trei grupe de participanți: părinți, profesori și copii/adolescenți hipoacuzici, cu implant cohlear. Copiii și adolescenții intervievați au, in medie, 10 ani de experiență cu implantul cohlear. De remarcat că Australia are un mare număr de copii hipoacuzici integrați in învățământul de masă (estimativ, 83%, dintre ei), beneficiind deajutor pedagogic itinerant (*Hyde și Power, 2003*).

În general, rezultatele obținute de la cele trei grupuri de participanți se coroborează reciproc. Analiza datelor obținute a permis punerea în evidență a unor importante aspecte favorabile, legate de prezența implantului cohlear: toate cele trei grupuri de participanți au exprimat opinii pozitive cu privire la rolul implanturilor cohleare în viața lor; situațiile sociale de tip "de la egal la egal" sunt experimentate în mod pozitiv; unii copii și adolescenți sunt foarte sociabili și își fac ușor prieteni printre semenii lor cu auz normal. Cu toate acestea, aproape toți părinții și profesorii și-au exprimat îngrijorarea cu privire la aspectul social al vieții copiilor lor. Printre temele de preocupare majoră care au rezultat din analiza datelor se află "surditatea socială" (adică fenomenul pierderii auzului în situațiile sociale, inclusiv utilizarea telefonului), dificultatea de a sesiza nuantețe verbale în situațiile sociale, dificultatea de a lega prietenii și unele aspecte legate de adolescență. În mare, se pare că dificultățile copiilor cu implanturi cohleare de a lega prietenii cu semenii lor cu auz normal sunt foarte asemănătoare cu cele ale copiilor hipoacuzici fără implanturi cohleare, pentru care aceste probleme sociale au fost raportate în literatură (*Bat-Chava și Deignan, 2001; Punch și Hyde, 2005; Antia, Sabres și Stinson, 2007*).

Funcționarea armonioasă psiho-socială a unei persoane depinde în foarte mare măsură de un nivel ridicat al stimei de sine. Stima de sine, la rândul ei, este dependentă în mare măsură de nivelul de asimilare a limbajului și de abilitățile de comunicare. Or, adesea, copiii cu deficiențe de auzau un nivel mai scăzut de limbaj și abilități de comunicare limitate, ceea ce provoacă, cel puțin în parte, niveluri mai scăzute ale stimei de sine.Un studiu efectuat de S. Theunissen și col., în 2014 a comparat stima de sine a copiilor hipoacuzici în mai multe domenii cu cea a copiilor cu auz normal. Domeniile vizate în mod explicit au fost: acceptarea socială percepută de către colegi, atenția părintească percepută de către copiii hipoacuzici, aspectul fizic perceput de către copiii hipoacuzici și stima de sine globală a copiilor hipoacuzici. Echipa de cercetători a căutat să determine în ce măsură este influențat nivelul stimei de sine de către mijloacele de comunicare, tipul de educație și caracteristicile audiologice. Această cercetare amplă (N = 252) retrospectivă, multicentrică, a constat din studiul a 123 copii hipoacuzici și 129 cu auz normal cu vârsta medie de 11,8 ani. În cadrul acestui studiu, copiii hipoacuzici au prezentat un nivel mai scăzut al stimei de sine în comparație cu copiii cu auz normal, din grupul de control.Dintre copiii hipoacuzici, cei care urmaseră cursurile școlilor speciale, prezentau un nivel mai

scăzut al stimei de sine decât ceilalți copii hipoacuzici, în ciuda faptului că posedau abilități lingvistice corecte și un nivel normal de inteligență. Totuși, nivelurile de stimă de sine globală și stimă de sine care implică aspectul fizic sunt egale, între copiii cu hipoacuzie și copiii cu auz normal. S-a constatat că vârsta mai mică la implantare și durata mai lungă a purtării implanturilor cohleare eraucorelate cu niveluri mai ridicate ale stimei de sine. Copiii hipoacuziciprezentau niveluri mai scăzute ale stimei de sine în domeniile sociale. Totusi, nu se poate trage o concluzie generală cum că toți copiii cu implant cohlear ar avea niveluri mai scăzute ale stimei de sine în domeniile sociale, deoarece există o variabilitate ridicată a nivelului stimei de sine, datorită eterogenității populației hipoacuzice. De aceea, copiii cu implant cohlear trebuie tratați individual, de la caz la caz: medicii și personalul de specialitate care lucrează cu acești copii trebuie să țină seama sistematic de factorii de risc și de protecție pentru stima de sine. Ei trebuie sprijiniți în mod paticular, pentru a le oferi posibilitatea de a-și dezvolta întregul potențial.

O mare parte a studiilor care raportează prevalența problemelor de sănătate mintală în rândul copiilor și adolescenților hipoacuzici s-a bazat pe rapoartele părinților *(Van Gent, Goedhart, Hindley, Treffers și Warren, 1997; Van Eldik, Treffers, Veeman și Verhulst, 2004*) obținute prin intermediul chestionarului CBCL (Child Behaviour Checklist) a sistemului ASEBA (Achenbach și Rescorla, 2001). Câteva studii au investigat prevalența problemelor de sănătate mintală prin colectarea datelor chiar de la copiii și adolescenții hipoacuzici, evidențiindu-se rate variabile de prevalență. Wallis, Musselman și MacKay (2004) au folosit ca instrument YSR (Youth Self-Report) din ASEBA și au raportat faptul că 54% dintre elevii hipoacuzici se confruntă cu o problemă de sănătate mintală. Van Eldik (2005) a folosit YSR și a constatat că 39% dintre băieți și 34% dintre fete au raportat probleme. Un studiu efectuat în anul 2015 în Australia de către Brown M. și Cornes A., pe un lot de 85 de subiecți format din copii și adolescenți cu diverse grade de hipoacuzie, purtători de implant cohlear sau de aparate auditive convenționale și copii și adolescenți cu auz normal a investigat prin intermediul YSR problemele de sănătate mintală apărute. Rezultatele au arătat că, per ansamblu, copiii și adolescenții hipoacuzici au un nivel crescut de probleme de sănătate mintală în comparație cu cei cu auz normal. Studiul sugerează legături semnificative între problemele sociale, comportament, comunicare și sănătatea mintală.

Fellinger și col., 2009, au arătat că adolescenții hipoacuzici suferă de rate ridicate de depresie, în timp ce Cornes și col., 2006, au constatat o prevalență mai mare a însingurării si depresiei, a manifestarilor somatice, a problemelor sociale și a problemelor de gândire, în comparație cu copiii cu auz normal de aceeași vârstă.

Au fost raportate asocieri semnificative:

- între gradul hipoacuziei și prezența problemelor emoționale și comportamentale (Mejstad, Heiling și Svedin, 2009).
- între gradul hipoacuziei și prezența problemelor de sanatate mintala (Van Gent, Goedhart și Treffers, 2012).
- între problemele de ordin social, comportamental și comunicațional și problemele de sănătate mintală (Brown M. și Cornes A., 2015).

Mejstad și col., 2009, au raportat o asociere cu genul, băieții avînd mai multe probleme de sănătate mintală decât fetele.

Inițial s-a considerat că apariția tulburărilor emoționale și de comportament este provocată de tulburările de auz dar, la ora actuală, ipoteza predominantă este că copiii hipoacuzici manifestă mai multe probleme de comportament din cauza frustrărilor lor legate de comunicare (*Fellinger, Holzinger și Pollard, 2012*). Procesul de comunicare cu familia și colegii este esențial atât pentru construirea conștiinței și stimei de sine cât și pentru construirea propriei identități și, deci,este determinant pentru sănătatea mintală.

# **2 Reabilitarea auditiv-verbală post-implant cohlear**

# <span id="page-44-1"></span><span id="page-44-0"></span>**2.1 Abordarea multidisciplinară a copilului cu implant cohlear și a familiei sale**

Evaluarea copilului candidat pentru implant cohlear trebuie să fie făcută de o echipă multidisciplinară, compusă din specialiști din domeniile O.R.L, audiologiei, psihologiei, neurologiei și psihiatriei infantile, terapiei auditiv-verbale, logopediei și educației. În funcție de circumstanțe și de nevoile copilului, pot interveni și alți specialiști din alte discipline. Familia joacă un rol important în cadrul acestei echipe. Ea contribuie cu informații concrete despre copil și despre strategiile lui de comunicare în viața de zi cu zi. Echipa de specialiști are responsabilitatea să comunice familiei toate informațiile cu privire la implantul cohlear și la reabilitarea auditiv-verbală pe termen lung, precum și la așteptările realiste pe care familia este îndreptățită să le aibe.

Etapele diagnosticării și intervenției care sunt recomandate de specialiști și care ar trebui respectate în mod ideal sunt ilustrate în figura de mai jos (Georgescu, M. 2018).

#### **Etapele diagnosticării hipoacuziei și intervenției**

#### *Fig. 2.1.*

Hipoacuzia copilului este o dizabilitate insidioasă, greu de constatat la vârste mici. Până la o anumită vârstă, copilul hipoacuzic are o dezvoltare psiho-motorie aparent normală, care înșeală cu ușurință o persoană neavizată. Mici neregularități există, dar ele pot fi detectate numai în cadrul unei urmăriri atente a copilului, din partea părintelui sau a persoanei de îngrijire. În absența unei astfel de supravegheri, deseori hipoacuziile copiilor rămân neobservate până la vârste de 4-5 ani, deoarece copiii reușesc să elaboreze strategii cu ajutorul cărora conturnează dificultățile de auz. Dacă hipoacuzia nu este însoțită și de altă dizabilitate, copiii pot să mimeze o dezvoltare normală. În general, părinții încep să se îngrijoreze doar atunci când își dau seama că limbajul copilului lor este redus și necorespunzător vârstei.

În momentul în care deficiență auditivă este diagnosticată și anunțată, părinții pot ignora informațiile specialiștilor referitoare la etapele reabilitării auditiv-verbale a copilului hipoacuzic. Acest lucru poate genera așteptări nerealiste din partea părinților. Uneori, durerea și uimirea provocate de aflarea diagnosticului sunt atât de mari, încât părinții nu pot asimila, în același timp, indicațiile, explicațiile și sfaturile specialistului. Aparenta lipsă de reacție din partea părinților poate fi interpretată, în mod greșit, că fiind indiferență, neglijență sau amânare în luarea unei decizii adecvate, ceea ce poate produce o tensiune în relația părinte-specialist.

De aceea, este nevoie de o echipa multidisciplinară, capabilă să sesizeze semnalele părinților și nevoile copilului, gata să ofere sprijin și informații sub o formă adecvată. În astfel de situații, sprijinul psihologic oferit familiei este deosebit de prețios.

Pronunțarea diagnosticului de hipoacuzie a copilului, poate provoca părinților o stare de criză psihică. În funcție de caracteristicile lor psihologice și de temperament, de calitatea sprijinului oferit de familie și de anturaj, precum și de felul în care s-a petrecut comunicarea diagnosticului, de către specialist, părinții vor fi capabili să depășească acest moment, mai devreme sau mai târziu. În intervalul de timp dintre momentul diagnosticării și intervenția propriu-zisă, părinții trec, în general, prin mai multe faze, descrise și explicate în cele ce urmează. (*Fazele crizei psihice a părinților după comunicarea diagnosticului; adaptare după Hall și Gerunwalt, apud V. Stan "Sindromul Down de la îngrijire, la înțelegere și acceptare" p. 148*)

#### **Fazele crizei psihice a părinților după comunicarea diagnosticului**

Venirea pe lume a unui copil într-o familie de cele mai multe ori este un eveniment fericit. Părinții îl așteaptă cu nerăbdare și se proiectează în viitorul lor de părinți în tot felul de situații în care copilul este sănătos, deștept, frumos.

Aflarea veștii despre deficiența auditivă a copilului lor determină prăbușirea viselor de perfecțiune țesute de-a lungul lunilor sau anilor. Ea bulversează în mod considerabil și mai ales ireversibil planurile de viitor ale părinților și ale familiei, în general. Anxietatea și durerea resimțite de către părinți înlocuiesc brusc bucuriile asociate în mod normal cu creșterea și educarea copilului. Părinții trăiesc o amplă defazare între dorințele lor și realitatea care vine să acompanieze amărăciunea profundă provocată de înțelegerea faptului că copilul lor are o deficiență pe care nimeni nu o poate rezolva rapid. Dacă până în momentul diagnosticării viața de familie se desfășura firesc, dintr-o dată, ea își pierde echilibrul, capătă o dinamică neașteptată, într-un alt sistem de referință, pentru care nici unul dintre părinți nu este pregătit.

Părinții care află că au un copil cu deficiență de auz, se văd puși brusc într-o situație ireversibilă: sunt nevoiți să-și "abandoneze" copilul lor *ideal* și să-l "adopte" pe cel *real*. Stările prin care trec părinții după ce află diagnosticul sunt foarte asemănătoare cu cele întâlnite în procesul de doliu.

Prima fază, cea a șocului inițial, se caracterizează prin refuzul de a accepta realitatea diagnosticului și printr-o stare că de amorțeală a simțurilor și a capacității de a înțelege. Faza următoare se caracterizează printr-o stare de revoltă și prin căutarea unui sens. În continuare, începe căutarea explicațiilor și a înțelegerii conținutului diagnosticului de hipoacuzie. Succesiunea acestor faze poate dura zile, săptămâni, luni sau chiar ani de zile. În tot acest timp, familia are nevoie de ajutor specializat pentru înțelegerea și depășirea cu cât mai puține daune psihice a fazelor pe care le traversează și reducând, pe cât posibil, eventualele influențe negative asupra copilului. Consilierea parentală este necesară atât în momentul anunțării diagnosticului, cât și în cel al intervenției și reabilitării ulterioare. Cu cât părinții vor înțelege mai bine care este misiunea lor, cu atât colaborarea în cadrul echipei multidisciplinare va fi mai valoroasă, în beneficiul copilului.

# <span id="page-47-0"></span>**2.2 Rolul familiei în reabilitarea auditiv-verbală a copilului cu implant cohlear**

Fiecare copil e unic, fiecare familie e unică. Fiecare are modul său specific de viață și stilul său de învățare (*Luterman 1991*). Dezvoltarea comunicării și a capacității de înțelegere variază de la copil la copil, de la familie la familie.

Părinții au un rol foarte important în dezvoltarea precoce a limbajului și în utilizarea optimă a implantului cohlear de către copil. Succesul reabilitării auditiv-verbale depinde de gradul și eficiența implicarii părinților, a familiei lărgite și a mediului social. Părinții au nevoie uneori de ajutor din partea specialiștilor pentru a putea evita atitudinea directivă și de control și a păstra comunicarea firească în interacțiunea avută cu copilul. În România, părinții sunt tentați să preia și acasă acest rol directiv al specialistului ceea ce are un efect negativ asupra relației lor părinte-copil. Majoritatea părinților își dorește din partea copiilor să fie capabili să audă, să înțeleagă și să vorbească.

Aproximativ 90-95% dintre copiii cu hipoacuzii congenitale se nasc în familii cu părinți care au auz normal și care folosesc limbajul verbal (*Moors 2011; Mitchell și Karchmer, 2004*). Părinții, animați de dorința de a adopta modalitățile cele mai eficiente de comunicare cu copilul lor, sunt în permanentă căutare și autoanaliză critică, astfel că metodele pe care le folosesc nu au întotdeauna suficientă coerență și constanță. În felul acesta, se pot crea și amplifica dificultățile de comunicare între părinte și copil (*Hintermair, 2006*).

Accesul copiilor hipoacuzici la învățarea incidentală în contextul școlar și al familiei este limitatdin cauza dificultăților de comunicare și a deficienței senzoriale. Copiii hipoacuzici pot prezența dificultăți în ceea ce privește gândirea abstractă și în soluționareaunor probleme, ceea ce afectează negativ dezvoltarea lor academică (Marschark, 1993). Copiii hipoacuzici crează mai greu relații cu copiii de aceeași vârstă. Dezvoltarea stimei de sine este afectată la copiii hipoacuzici *(Easterbrooks și Scheetz, 2004).*

Progresul copiilor cu implant cohlear depinde de un mare număr de variabile:

- Vârsta diagnosticării
- Cauza hipoacuziei
- Gradul hipoacuziei
- Eficacitatea implantului cohlear
- Eficacitatea reglajelor procesorului de sunet
- Potențialul auditiv al copilului
- Starea de sănătate a copilului
- Statusul emoțional al familiei
- Nivelul de implicare a familiei
- Abilitățile terapeutului
- Abilitățile părinților sau ale persoanei de îngrijire
- Stilul de învățare al copilului
- Inteligența copilului

Rolul familiei este extrem de important. Ascultarea, limbajul și vorbirea sunt învățate de copil prin expunerea la mediu sonor și limbaj. De aceea, familia trebuie să primească informațiile corecte privind modalitățile optime de realizare a acestui lucru. Pentru un copil, cântecele și poeziile stimulează auzul și vorbirea, și introduc elemente noi de fiecare dată. Jocurile și activitățile recreative zilnice care cuprind anumite caracteristici ale limbajului sunt incluse de asemenea în lista strategiilor de stimulare a auzului și a vorbirii. Întregul proces trebuie să fie monitorizat îndeaproape cu scopul de a observa progresele copilului. În funcție de progrese, specialiștii adaptează și ajustează programul individualizat de reabilitare având ca obiectiv principal îmbunătățirea rezultatelor viitoare ale copilului.

În general, copiii cu implant cohlear înregistrează progrese importante în perceperea sunetelor, în achiziționarea limbajului, în vorbire și competențele conversaționale. Uneori însă aceste progrese sunt insuficiente. Progresele în înțelegerea și utilizarea limbii vorbite prin intermediul audiției nu pot fi anticipate înainte de implantare. Progres, în situația de față, înseamnă micșorarea decalajului dintre vârsta auditivă și cea biologică. Procesul de reabilitare trebuie să urmărească un plan de lucru personalizat iar acest plan trebuie în permanență reajustat, în funcție de progresul real al copilului. Obiectivul este ca la final, copilul să fie capabil să susțină conversații în medii diferite de zgomot ambiental. Mulți copii însă nu sunt capabili să atingă acest obiectiv. În acest caz, obiectivul final va consta în detectarea sunetelor și capacitatea de a purta o conversație în mod fluent.

#### <span id="page-49-0"></span>**2.3 Reabilitarea auditiv-verbală**

Pentru a ne putea referi la reabilitarea auditiv-verbală post-implant cohlear trebuie să precizăm aspectele legate de terminologia folosită și încetățenită în studiile de specialitate. Termenul de "reabilitare" se referă la procesul de recuperare auditiv-verbală care intervine după implantarea cohleară pentru o persoană devenită hipoacuzică postlingual, care și-a pierdut auzul iar apoi învață să audă din nou, în timp ce termenul de "abilitare" se referă la procesul de recuperare care intervine după implantarea cohleară în cazul unei persoane născute cu defieciență de auz, prelingual, care învață să audă pentru prima dată.

Este necesară această precizare cu mențiunea că deși există o diferență între cei doi termeni, în studiile de specialitate se preferă sintagma de "reabilitare" în ambele cazuri. Același termen va fi folosit și în această lucrare de cercetare.

După implantarea cohleară, în momentul activării procesorului de sunet, persoana primește o stimulare auditivă percepută de creier ca semnal sonor. Decodificarea acestui mesaj nu se face imediat. Este nevoie de un antrenament auditiv susținut și de lungă durată înainte de obținerea abilităților de a detecta, discrimina și înțelege sunetele. Perioada de timp a antrenamentului auditiv diferă de la o persoană la alta. Obiectivul final este acela de a recunoaște nu doar sunetele, ci și cuvintele vorbite în limba utilizatorului. Înțelegerea semnificației sunetelor este un proces care se perfecționează în timp, la fel ca la copiii fără deficiență auditivă.

Procesul de învățare a vorbirii este complex și se bazează foarte mult pe capacitatea copilului de a auzi. El nu este încă pe deplin elucidat, dar s-a dovedit că pentru a învăța vorbirea, copiii trebuie să aibă acces la toate sunetele din limba vorbită și la nenumărate ocazii de a o asculta, pentru ca, la rândul lor, să o poată vorbi. În cazul unui copil hipoacuzic prelingual carea primit implantul cohlear cât mai devreme în primii ani de viață, reabilitarea auditiv-verbală are toate șansele să urmeze aceleași etape ca și dezvoltarea auzului și a limbajului unui copil fără deficiență auditivă. În cazul persoanelor care devin hipoacuzice postlingual, reabilitarea lor după implantarea cohleară va consta mai ales întro reînvățare și o recunoaștere a cunoștințelor preexistente, în funcție de vârstă la care s-a instalat hipoacuzia.

S-a observat și documentat faptul că sunt multe variabile care afectează calitatea și timpul necesare dezvoltării limbajului, cogniției și abilităților de comunicare *(Ling, 1990*).

### <span id="page-50-0"></span>**2.3.1 Tehnici clasice de reabilitare auditiv-verbală. Terapia auditiv-verbală.**

Reabilitarea auditiv-verbală în rândul copiilor purtători de implant cohlear este rezultatul progreselor medicinei și tehnologiei ultimilor ani.

Progrese importante au cunoscut, de asemenea, și procedurile de tratament și tehnicile auditiv-verbale menite să ajute copiii hipoacuzici după implantarea cohleară. Rolul acestor proceduri și tehnici este acela de a ajuta copiii hipoacuzici să audă, să decodifice și să înțeleagă semnalul sonor astfel încât să poată comunica prin vorbire. Primii cercetători în comunicare auditiv-verablă care au introdus un set de instrucțiuni și linii directoare menite să ajute copilul cu implant cohlear și familia sa în procesul de reabilitare au fost Dorian Pollack, Daniel Ling și Helen Beebe. (Estabrooks, W. (2006). *Auditory-Verbal Therapy and Practice*. Alexander Graham Bell Association for the Deaf and Hard of hearing; p.2)

"A auzi" este diferit de "a asculta". "A auzi" un stimul acustic înseamnă captarea acestuia, transformarea lui în semnal nervos specific, conducerea pe căi nervoase specifice către creier, în zone specifice, unde stimulul acustic inițial este analizat și interpretat. "A asculta" presupune în plus angajarea intenționată în evenimentul acustic, din partea persoanei care aude. Ne putem axa pe ascultare așadar, doar după ce auzul este antrenat corespunzător și nu înainte. Această secvențiere este deosebit de importantă și trebuie bine înțeleasă în procesul de reabilitare.

Reabilitarea auditiv-verbală trebuie considerată și abordată că parte a unui tot echilibrat compus din abilități diferite, nu doar auditive și verbale. Aceste abilități se achiziționează și se dezvoltă, în perioade specifice de dezvoltare. Dezvoltarea lor prezintă multe aspecte de interdependență. Se operează așadar într-o paradigmă developmentală specifică de dezvoltare și nu într-una de tip reparator, recuperator.

Modelul de recuperare iese din sincronia de dezvoltare și se caracterizează prin contracararea organizării neuronale inițiale reorganizându-se conexiunile cerebrale în funcție de stimuli diferiți. Acest proces necesită timp îndelungat, practică și multe exerciții specifice. Cu cât absența stimulării sonore este mai îndelungată, cu atât are loc o reorganizare cross-modală prin care capacitatea auditivă neuronală este redusă, în timp ce sunt stimulate alte simțuri, în special vederea.

Astfel, reabilitarea auditiv-verbală trebuie realizată în cadrul unei paradigme de învățare și dezvoltare integrale, și nu în cadrul uneia de reparare distinctă a abilităților auditiv-verbale.

Rezultatele proiectului Colorado din 1998 au arătat că există o corelație strânsă între vârstă la care se face implantarea cohleara și obținerea inteligibilității vorbirii. Astfel, dacă implantarea are loc până la vârsta de 18 luni, rata de reușită este de 90%. Dacă implantarea este realizată între 2 și 4 ani, doar 80% dintre copii obțin nivelul optim de inteligibilitate a vorbirii (Yoshinaga-Itano, Sedey, Coulter și Mehl, 1998; Yoshinaga-Itano, 1998; 2004).

Scopul vizat este de a realiza sincronia în dezvoltare astfel încât să fie dobândite și stăpânite diferitele abilități la momentul optim de dezvoltare a copilului, iar decalajul în comparație cu situația normală să fie cât mai redus, dacă nu inexistent.

Terapia auditiv-verbală este o abordare educațională din ce în ce mai folosită la nivel mondial de către logopezi și părinți ai copiilor purtători de implant cohlear. Ea se axează pe dezvoltarea audiției și a limbajului, pentru ca ulterior, copiii să se poată integra în învățământul de masă.

Cum am arătat anterior, implantarea cohleară timpurie, într-o anumita perioadă scurtă de sensibilitate corticală ("perioada sensibilă") permite maturarea corticală adecvată, având ca rezultat așteptat dezvoltarea percepției vorbirii și dobândirea limbajului oral.

Stimularea auditivă activează organizarea și maturarea căilor auditive ale creierului, permițând copilului să înțeleagă ceea ce aude. Așadar, stimularea auditivă și intervenția educațională timpurie sunt esențiale pentru dezvoltarea centrilor auditivi din creier.

Terapeutul auditiv-verbal (logoped, psiholog, audiolog sau defectolog) este specialistul care acționează conform principiilor abordării auditiv-verbale. Terapeuții auditiv-verbali dobândesc o experiență clinică avansată prin cursuri academice organizate de centrele speciale de terapie auditiv-verbală și/sau de experți auditiv-verbali.

Logopedul (specialistul în terapia limbajului), trebuie să fie implicat activ atât înainte, cât și după implantare. Înainte de implantare, logopedul joacă un rol critic în conturarea

potențialului candidatului pentru implantare cohleară. El folosește criterii specifice de selecție, cum sunt vârsta, nivelul cognitiv, limba curentă și capacitatea de comunicare, cu scopul de a identifica factorii care vor avea un impact asupra rezultatului așteptat. Obținând și corelând aceste date între ele, logopedul participă la planificarea adecvată a viitorului plan de reabilitare.

După implantare, logopedul poate interveni în planificarea programelor, plasarea școlară și stabilirea obiectivelor pentru intervenția de reabilitare. În unele cazuri, logopedul poate fi, de asemenea, persoana care intervine și oferă servicii de terapie și supravegherecontinuă a evoluției copilului, alături de audiolog care are rolul de a monitoriza reglajul procesorului și tot ceea ce ține de partea tehnică a implantului cohlear.

Realizarea planului de reabilitare auditiv-verbală depinde într-o foarte mare măsură de înțelegerea, din partea părinților și copiilor, a faptului că reabilitarea este un proces de lungă durată, pe parcursul căruia operația chirurgicală este doar o primă etapă și că acest proces este specific fiecărui copil. Este dovedit că suportul familial este un element crucial în succesul lingvistic după implantarea cohleară (Geers 2002).

În general, copiii sunt familiarizați cu sunetele cu mult timp înainte să înceapă să vorbească. Pentru a acorda semnificație mesajului sonor ei trebuie să fie mai întâi familiarizați cu sunetele. Cu alte cuvinte, limbajul receptiv apare cu mult înaintea celui expresiv.

În cadrul procesului de reabilitare auditiv-verbală copilul trebuie să parcurgă mai multe etape.

Prima etapă în procesul de reabilitare este dobândirea capacității de detectare a sunetului, adică a capacității de a detecta prezența sau absența unui sunet. Copilul învață să fie receptiv la sunete și să reacționeze în mod adecvat la ele, în funcție de natura și caracteristicile acestora: își îndreptă ochii înspre sursa sonoră, întoarce capul, tresare, încetează o anumită activitate în care era angajat anterior, vocalizează, etc. Treptat, copilul devine conștient de prezența sunetelor din mediul său înconjurător și, încetul cu încetul, ajunge să identifice o mare varietate de sunete și zgomote. Apoi, copilul reușește să asocieze sunetele auzite cu imaginea sursei declanșatoare. În această etapă, copilul ar trebui să fie capabili să detecteze sunete din spectrul vorbirii: m, a, o, e, s, ș, t, h, p, situate în zone frecvențiale diferite. *("Ghid de bune practici pentru educarea copiilor cu deficiență de auz", 2018*)

**Spectrul vorbirii în funcție de graficul audiogramei**

*Fig. 2. 4. Sursa: <http://vreausaaud.ro/intelegere-hipoacuzie/>*

Tot în această etapă, copiii pot fi antrenați să indice prezența sunetului într-un context ludic (aruncarea bilelor într-un coș, încastrarea unor figurine la locul potrivit, inserarea formelor pe un băț, etc.).

În etapa a doua, copiii vor deveni capabili să perceapă asemănările și deosebirile dintre doi sau mai mulți stimuli auditivi, ceea ce le va da posibilitatea discriminării sunetelor.

Etapa a treia este cea a identificării sunetelor prin repetarea sau indicarea verbală a stimulilor sonori percepuți. Copiii devin capabili să distingă un sunet anume dintr-o combinație de mai multe sunete.

În sfârșit, în ultima etapă, copiii dobândesc capacitatea de a înțelege și a folosi vorbirea. Rând pe rând, ajung să înțeleagă sensul cuvintelor, apoi sensul asocierii cuvintelor în propoziții, apoi devin capabili să răspundă la întrebări, să execute instrucțiuni și să participe la conversații.

Până în prezent, studiile cu privire la gradul de reușită a implantului cohlear din punctul de vedere al însușirii limbajului, deci al reabilitării auditiv-verbale, sunt contradictorii deoarece sunt influențate de un număr mare de variabile individuale care țin de starea și particularitățile pre- și post-implantare. Câțiva dintre factorii importanți care influențează reușita implantului sunt:

- Debutul hipoacuziei
- Vârsta de implantare
- Auzul rezidual
- Beneficii în urma purtării aparatelor auditive convenționale pre-implantare
- Patologii asociate
- Suportul familial
- Participarea la programul de reabilitare auditiv-verbală pre- și postimplantare cohleară
- Timpul de purtare al implantului cohlear

Cu toate acestea se poate spune că indiferent de performanțele obținute, implantarea cohleară aduce un plus în viața copiilor hipoacuzici.

Deși implantarea precoce a sugarilor și a copiilor de vârstă mică este o condiție pentru ameliorarea auzului și învățarea limbajului vorbit, aceasta reprezintă doar primul pas, foarte important, pe calea învățării și integrării sociale a acestor copii. Copiii cu implant cohlear trebuie sprijiniți îndeaproape, în continuare. Trebuie să existe o colaborare strânsă între familie și specialiști în ceea ce privește dezvoltarea socială și academică a copiilor, astfel încât potențialul implantului să fie realizat pe deplin.

#### <span id="page-54-0"></span>**2.3.2 Tehnici terapeutice complementare de reabilitare auditiv-verbală**

În afara tehnicilor terapeutice de reabilitare auditiv-verbală, în ultimii ani au existat încercări de completare a paletei acestora prin intermediul tehnicilor complementare, cel mai des utilizată find meloterapia (terapia prin intermediul muzicii și a sunetelor). Pe lângă aceasta, alte două tipuri de tehnici complementare: terapia prin joc și dramaterapia își dovedesc tot mai mult utilitatea și vor fi aduse în discuție, în subcapitolele următoare.

Introducerea terapiei prin joc și dramaterapiei în România s-a realizat în anul 2009 odată cu înființarea Școlii de terapie prin joc și dramaterapie. Promotoarea acestei școli este Sue Jennings, figură de referință în promovarea terapiei prin joc și dramaterapiei mondiale. Activitatea sa susținută timp de peste 50 de ani, a marcat generații întregi de terapeuți din Anglia, Grecia, Israel, Malaesia și România ce își aduc contribuția la dezvoltarea acestor tipuri terapeutice creative.

#### <span id="page-55-0"></span>**2.3.2.1 Terapia prin joc**

#### *"Jocul ne menține sănătoși într-o lume nesănătoasă"Fraser Brown*

În ultimii ani, din ce în ce mai mulți specialiști din domeniul sănătății mintale au observat că jocul este la fel de important pentru fericirea și bunăstarea umană ca și dragostea și munca (Schaefer, 1993). De altfel, ideea că jocul este esențial pentru om a fost abordată de mai mulți mari gânditori ai omenirii, printre care Aristotel și Platon.

Prin Convenția Statelor Unite asupra Drepturilor Copilului, statele membre, printre care și România, recunosc dreptul copilului de a se odihni și de a petrece timpul liber, de a se angaja în activități recreative și de joc adecvate vârstei și de a participa liber la viața culturală și artistică. (UNICEF 1991)

Jocul adâncește cunoașterea de sine, auto-exprimarea și auto-eficacitatea. Jocul ne atenuează stresul și plictiseala, ne ajută la crearea unor legături pozitive cu ceilalți oameni, ne stimulează gândirea și explorarea creativă, ne reglează emoțiile și ne sporește încrederea în propriile capacități (Landreth, 2002). Mai mult, jocul ne permite să ne exersăm abilitățile și rolurile necesare pentru supraviețuire. Învățarea și dezvoltarea sunt cel mai bine realizate prin joc (Russ, 2004). (*Play Thrapy Makes Difference* - Association for Play Therapy U.S.A http://www.a4pt.org/page/)

Potrivit lui Erik Erikson și altor cercetatori, jocul le facilitează copiilor dobândirea controlului asupra conflictelor și frământărilor lor.

Pentru a stimula funcționarea psihică la un grad cât mai înalt, este foarte important ca jocul imaginativ al emisferei drepte a creierului să fie dezvoltat în echilibru cu logica, sarcinile și abilitățile emisferei stângi. Ambele emisfere au nevoie de stimuli și de expresie pe parcursul vieții noastre. (*Jennings 2004*)

Terapia prin joc se referă la o metodă de psihoterapie în care terapeutul folosește fanteziile copilului și semnificațiile simbolice ale jocului său ca mijloc de înțelegere și comunicare cu copilul. Scopul jocului terapeutic este acela de a atenua aspectele comportamentale și emoționale care interferează în mod negativ cu funcționarea normală a copilului. În mod inerent, odată cu realizarea acestui scop, se va obține și ameliorarea comunicării și înțelegerii între copil și familie și mediul în care se află.

Noțiunea de terapie prin joc a apărut la începutul secolului al XX-lea, referindu-se la mai multe metode de tratament, dar care – toate – se bazau pe beneficiile terapeutice ale jocului. Jocul terapeutic diferă de jocul obișnuit prin aceea că terapeutul îl ajută pe copil, prin intermediul jocului, să se exprime și să-și rezolve propriile probleme.

Terapia prin joc se întemeiază pe însușirea naturală pe care o au copiii de a învăța despre ei înșiși și despre relațiile cu lumea din jurul lor (Axline, 1947; Landreth, 2002; Carmichael, 2006).

Terapia prin joc conduce la îmbunătățirea exprimării verbale a copilului. Comunicarea sa cu cei din jur este ameliorată. Această terapie facilitează exprimarea sentimentelor, adaptarea comportamentului în funcție de diferite situații și asimilarea unor moduri de relaționare cu cei din jur. De asemenea, terapia prin joc este folosită pentru a ajuta copilul să facă față emoțiilor dificile și să găsească soluții adecvate pentru problemele întâlnite (Moustakas, 1997; Kaugars și Russ, 2001; Reddy, Files-Hall și Schaefer, 2005). Terapia prin joc îi permite copilului să-și schimbe modul în care gândește și să se cunoască mai bine pe sine însuși (Kaugars și Russ, 2001). (Apud *Play Thrapy Makes Difference*-Association for Play Therapy U.S.A http://www.a4pt.org/page/)

Jocul terapeutic îi oferă copilului o distanțare psihologică față de problemele cu care se confruntă, permițându-i exprimarea gândurilor și a sentimentelor adecvate dezvoltării lui. Prin intermediul terapiei prin joc, copilul poate să-și îmbunătățească comportamentul, să își sporească conceptele de reprezentare de sine și stima de sine, să-și mărească capacitatea de auto-observare, să-și amelioreze controlul impulsurilor și al modalităților adaptative de a face față anxietății și frustrării.

În cadrul terapiei prin joc, pot fi înfruntate chiar și problemele cele mai îngrijorătoare, cărora li se pot găsi soluții viabile și de durată. Soluțiile pot fi repetate, stăpânite și adaptate în strategii de viață (Russ, 2004).

Terapia prin joc evită sugestiile și întrebările. În felul acesta, ea permite copilului să se simtă suficient de confortabil din punct de vedere psihic, pentru a expune în mod spontan informații relevante despre problemele lui. În timpul unei sesiuni de terapie, sunt stabilite puține limite iar copilului i se acordă posibilitatea de a controla activitățile sesiunii și de a lua decizii.

Terapeutul manifestă o acceptare necondiționată a copilului, mai degrabă decât o evaluare axată pe simptome. El nu are prejudecăți și trebuie să resimtă respect și empatie față de copil. Această abordare nondirectivă a relației dintre terapeut și copil permite crearea unei atmosfere propice în care acesta din urmă poate să exteriorizeze propriile lumi interioare și să se desfășoare în ritmul propriu.

De-a lungul sesiunilor, terapeutul îl ajută pe copil să dea semnificație jocului. Acest lucru este important deoarece jocul reflectă aspecte relevante cu privire la dificultățile copilului. Pe măsură ce copilul se joacă, terapeutul distinge anumite patternuri, și în funcție de acestea, el alege modalitatea de intervenție. Terapeutul îi propune copilului diverse jucării menite să-i stimuleze acestuia "jocul fantezist" (lut, nisip, apă, materiale de desen etc.), precum și jucării care îl încurajează pe copil să pună în scenă situații reale (miniaturi, păpuși, marionete etc.).

Terapeutul utilizează tehnici adecvate dezvoltării și vârstei copilului pentru a-l ajuta să renunțe la sentimente negative sau restrictive și să dezvolte mecanisme de adaptare pentru a fi utilizate în viața reală.

Deseori, copiii nu sunt capabili să-și comunice sentimentele, gândurile și problemele doar prin cuvinte. Ei au o altă limbă aparte - cea a jocului. În timpul jocului, copilul comunică în mod firesc gândurile și sentimentele pe care le are, iar această comunicare este mult mai completă decât dacă ar face-o prin comunicare verbală.

Terapia prin joc poate fi benefica la orice vârstă, dar ea are un potențial maxim mai ales la copiii cu vârsta cuprinsă între 3 și 12 ani (potrivit Counseling in Speech-Language Pathology and Audiology: Reconstructing Personal Narratives p.273, care-i citează pe Carmichael, 2006, Gil, 1991; Landreth, 2002; Schaefer, 1993).

În cadrul jocului de grup, interacțiunea cu copiii de aceeași vârstă facilitează dezvoltarea cognitivă a celor cu comportament inferior vârstei lor biologice (Hall și McGregor, 2000; Howes și Matheson, 1992).

Interacțiunea copiilor cu adulții este diferită de cea a copiilor cu colegii de aceeași vârstă (Linder, 1993). Tot Linder a efectuat un studiu din care a reieșit că, în cazul copiilor de 3 ani, jocul social comun dă rezultate mai bune dacă el se desfășoară în grupuri în care copiii se familiarizează cu ceilalți copii de același sex și aceeași vârstă. De asemenea, jocul social are rezultate mai bune atunci când le sunt oferite copiilor jucării cu componentă socială (Carter și Levy, 1998). Un studiu realizat de King în 2002, dar nepublicat, a întărit observațiile predecesorilor săi, observând că interacțiunea cu adulții nu determină creșterea nivelului de comportament în aceeași măsură cu cea a copiilor de aceeași vârstă.(King, J. (2002). *Facilitated vs. non-facilitated play behavior of children*. El a fost citat de Mendez, K. (2005) în lucrarea *Play assessment: The effects of peer interaction on children`s cognitive capabilities,* paper 283)

Terapia prin joc și alte terapii creative pot fi benefice, de asemenea și adolescenților și adulților, precum și sugarilor și copiilor mici (Schaefer și col., 2008).

Planurile terapeutice sunt utilizate ca intervenție primară sau ca terapie adjuvantă pentru multiple tulburări sociale, emoționale și comportamentale (*Bratton, Ray, Rin și Jones, 2005, LeBlanc și Ritchie, 2001; Lin și Bratton, 2015; Ray , Armstrong, Balkin, și Jayne, 2015; Reddy, Files-Hall, și Schaefer, 2005*), ca de exemplu: tulburări de anxietate, tulburări obsesiv-compulsive, depresie, hiperactivitate cu deficit de atenție, tulburări de comportament, dificultăți de gestionarea furiei, criză și traume, durere și pierdere, divorț, dificultăți de dezvoltare academică și socială, dizabilități fizice și senzoriale sau dificultăți de învățare (*apud Ritzi, Ray și Schumann (2017) International Journal of Play Therapy (2017) Vol. 26, No. 1, 33–46*).

Terapia prin joc este considerată un instrument de bază în lucrul cu copiii, chiar și cu cei cu deficiențe de auz. Pentru copiii hipoacuzici este foarte practică această terapie deoarece jocul poate fi mult mai vizibil ca mijloc de exprimare decât comunicarea orală. Așadar se poate folosi acest tip de terapie împreună și cu alte tehnici (terapie auditivverbală, meloterapie) în reabilitarea copiilor hipoacuzici.

Jocul are un rol foarte important în viața tuturor copiilor și de asemenea în viața copiilor hipoacuzici. Cu toate acestea, există puține articole cu privire la terapia prin joc în cazul acestor copii. Casby și McCormack (1985), au investigat relația dintre jocul simbolic și performanța lingvistică a copiilor cu deficiențe de auz. Ei au pus în evidență existența unei puternice relații pozitive între particularitățile jocului simbolic și dezvoltarea timpurie a comunicării.

Un articol scris de Esmaeilzadeh, Sharifi și Niknezhad, apărut în anul 2013 și publicat în Jurnalul Iranian de O.R.L., pledează pentru combinarea terapiei auditiv-verbale, cu melo-terapia și terapia prin joc, alcătuind un model educațional menit să ajute copiii hipoacuzici și familiile acestora. Acest instrument pedagogic cu mare potențial poate fi un model de bune practici în cazul terapiilor integrate, destinate copiilor hipoacuzici.

#### <span id="page-59-0"></span>**2.3.2.2 Dramaterapia**

*"Dramaterapia este un termen ce a însemnat odată masca, ascunderea sau înstrăinarea eului iar astăzi reprezintă expresia maximă a individualității" Salvo Pitruzzella*

Termenul de "dramaterapie" este un cuvânt compus din alte două cuvinte de origine greacă: "drama (acțiune jucată pe scenă, piesă de teatru)" și "therapia (tratare, îngrijire )". Dramaterapia constă în utilizarea teatrului și a tehnicilor teatrale (joc de rol, mimă, pantomimă etc.), în scop terapeutic.

Succesul acestei tehnici terapeutice se explică prin aceea că ea permite subiectului să se exprime prin intermediul unei identități diferite, imaginare, într-un spațiu și în mijlocul unui grup de persoane în care se simte în siguranță. Dramaterapia permite confruntarea subiectului cu propriile sentimente dureroase și cu situații dificile deja întâlnite sau care riscă să fie întâlnite în viața sa reală. Prin intermediul tehnicilor dramaterapeutice specifice, subiectul este antrenat în activități și jocuri de rol specifice, care îi permit explorarea mai multor soluții, fără ca acestea să aiba repercursiuni negative asupra sa. Această tehnică încurajează subiectul să-și spună povestea, să explice dificultățile pe care le întâmpină și să-și exprime sentimente care altfel sunt ținute ascunse, de teama de a nu fi judecat sau pedepsit, cum se întamplă, deseori, în viața reală. Cu ajutorul dramaterapiei, subiectul învață să gestioneze situații dificile, fără să fi trebuit să le trăiască în prealabil. Așadar, această tehnică este o abordare psihoterapeutică activă, bazată pe experiența personală. Scopul ei este realizarea catharsisului, aprofundând în acest fel experiența interioară a subiectului.

Prin intermediul dramaterapiei, rolurile personale din realitatea de zi cu zi devin mai ușor de îndeplinit, mărindu-se totodată disponibilitatea psihică necesară pentru a putea trece de la un rol la altul, în funcție de diferitele situații în care se poate afla subiectul.

Dramaterapia este o tehnică ce va produce schimbări inerente în viața subiectului. Toți oamenii au potențial pentru schimbare, chiar dacă nu toți sunt conștienți de acest lucru. Dramaterapia este una dintre modalitățile de a valorifica acest potențial, oferind un sprijin de specialitate constant.

Psihologii au observat că ne trăim viața într-o structură și un cadru cu caracter dramatic. Ne putem vedea pe noi și pe ceilalți într-o serie de scene, dintre care unele au o desfășurare previzibilă. Scenele cu desfășurare previzibilă sunt considerate ca atare datorită faptului că ele au un cadru conștient, constituit din anumite reguli pe care le cunoaștem și în care, în mod normal, rolurile au o distribuție fixă (roluri prestabilite). Fiecare scenă cu desfășurare previzibilă, ca și la teatru, are "actori (unii principali, altii secundari)", o "desfășurare" și un "final" relativ cunoscute. Există însă și scene care nu sunt previzibile, de exemplu, întâmplările neașteptate. Totuși, chiar și printre scenele imprevizibile sunt unele care conțin elemente predictibile, cum ar fi "subtexe" sau "roluri" care sunt invariabile sau care au un anumit "final".

În timpul sesiunilor creative de dramaterapie, membrii grupului pot explora împreună cu terapeutul anumite tipuri de interacțiuni mai mult sau mai puțin formale. Uneori însă există o anumită reticență atunci când protagoniștii sunt confruntați cu "jocul de rol".

Sintagma "joc de rol" conține termenul "joc", care pare opus situațiilor din realitate. În plus, nouă ca indivizi, ni se pare că, dacă jucăm un rol, înseamnă că nu mai suntem noiînșine. Cu toate acestea, în viața reală, în diferitele situații pe care le trăim și în diferitele interacțiuni cu diferite alte persoane, adoptăm o varietate de roluri, rămânând totuși noiînșine. Această flexibilitate este necesară pentru o bună întegrare socială.

Cu ajutorul dramaterapiei, capacitățile de comunicare și relațiile cu ceilalți (familie, prieteni, colegi, necunoscuți etc.) se pot ameliora, capacitatea de a gestiona reacțiile emoționale poate să crească și să se nuanțeze, toate acestea conducând subiectul la adoptarea unui comportament social adecvat. Utilizarea tehnicilor proiective și a metaforei (măști, marionete, povești, desen, pictură, modelaj) pot reduce anxietatea sau rezistența subiectului în ceea ce privește dezvăluirea de sine în cadrul unui grup.

Pentru ca efectele dramaterapiei să opereze asupra subiectului, este necesar ca acesta să se simtă acceptat și confortabil integrat în grupul de participanți. Odată cu integrarea subiectului, se declanșează și procesul de normalizare vizat.

Dramaterapia are la bază construirea unor relații interpersonale prin intermediul metaforei și acțiunii. Acestea permit subiectului să-și descopere valențele și să-și stimuleze procesul de auto-cunoaștere. Scopul este acela de a-și asuma și promova rolul în rândul societății. Dramaterapia, ca și jocul terapeutic, poate fi aplicată cu succes atât la adulți cât și la copii și adolescenți.

Copiii care au mai mult sau mai puțin tendința să se izoleze, care sunt anxioși, a căror stimă de sine este scazută, pot beneficia de ceea ce oferă dramaterapia pentru mai bună cunoaștere a propriilor sentimente concomitent cu completarea gamei de exprimare a acestora. Se urmărește deslușirea unor noi modele de adaptare la diferitele situații dificile întâlnite, înțelegerea, asimilarea și dezvoltarea lor. Dramaterapia oferă un mijloc adecvat de exprimare copiilor și adolescenților pentru care limbajul verbal poate fi insuficient.

Teatrul din dramaterapie este redus la câteva elemente esențiale: spațiu/timp, poveste/acțiune, actor/spectator. Termenii actor/spectator pot îndeplini funcții interschimbabile sau chiar co-prezente într-un individ. În dramaterapie se poate acționa și se poate îndeplini rolul de martor (spectator) la acțiunile altora, simultan. Această coprezență permite fiecărui participant să se recunoască simultan prin proprii ochi și prin ochii altora, ceilalți având aceeași posibilitate concomitent.

Copilul își dezvoltă capacitatea de a juca roluri de la o vârstă foarte fragedă (de la aproximativ zece luni). "Piesa" este dezvoltată în continuare: în copilărie prin intermediul jocului iar în adolescență prin experimentare, fiind totodată ajustat de către familie și societate. Adultul prezintă mai multe roluri care împreună formează repertoriul său caracteristic, menit să facă legatura între lumea sa interioară și cea exterioară. Uneori însă este dificil de realizat această legătură, iar acest lucru se poate constata adesea în grupurile de dramaterapie. Cu astfel de situații se pot întâlni, de exemplu, persoanele care dezvoltă roluri rigide și fixe în viața timpurie sau cele care își asumă roluri inadecvate (adesea prin modelarea improprie sau defectuoasă). În astfel de cazuri, dramaterapia poate facilita explorarea vieții interioare permițând adecvarea repertoriului de roluri în viața de zi cu zi.

Dramaterapeutul utilizează diferite tehnici și forme de structură și joc dramatic, cum sunt: poveștile și povestirile, jocul de rol, confectionarea măștilor, crearea de personaje, improvizația, mișcarea corporală, crearea de accesorii și costume. El trebuie să aibă o disponibilitate desăvârșită, pentru a putea acompania subiectul în orice stare ar fi acesta: trist, apatic, mânios, frustrat, tăcut etc. El vizează să obțină pentru membrii grupului de dramaterapie realizări precum: lărgirea limitelor experienței participanților și stimularea simțului lor artistic și estetic, îmbogățirea repertoriului de roluri, adică experimentarea unor roluri noi, care sunt adecvate diferitelor situații, exersarea rolurilor adecvate și remodelarea lor până când devin mai naturale și mai puțin conștiente, descoperirea scenelor predictibile și găsirea unor alternative creative, crearea unor noi posibilități de a trăi scenele în moduri neobișnuite, stabilirea unor mijloace de corelare a răspunsurilor internalizate cu comportamentul externalizat și invers.

# **3 Teorii și concepte**

#### <span id="page-62-0"></span>**3.1 Teoria Atașamentului**

<span id="page-62-1"></span>Teoria atașamentului, așa cum a fost ea formulată de către John Bowlby, în a doua jumătate a secolului trecut (1965, 1973 și 1982), se referă la interacțiunea dintre mamă și copil, sau, generalizând, dintre figura primară de atașament și copil. Figura primară de atașament este, de cele mai multe ori, mama copilului, dar ea poate fi oricare altă persoană care îngrijește copilul și cu care acesta interacționează cel mai mult, în primii ani de viață.

Se poate spune ca această teorie este etologico-evoluționistă, deoarece ea se bazează, printre altele, pe concepte ale etologiei si ale teoriei evoluției. Deși această teorie a fost criticată într-o primă fază, ea a devenit în scurt timp și rămâne și în prezent, teoria dominantă pentru înțelegerea dezvoltării precoce a copilului. Ea stă la baza unui număr impresionant de cercetări experimentale care au contribuit la înțelegerea importanței relației dintre mamă și copil.

Teoria atașamentului este structurata in jurul ideii fundamentale că nevoia copilului de a se atașa de o figură primară de atașament este înnăscută. Deși Bowlby nu a exclus posibilitatea prezenței altor figuri de atașament pentru copil, el a considerat că legătura primară este mai importantă decât oricare alta. El susține că acest atașament este calitativ diferit de oricare alt atașament ulterior, iar relația cu mama este diferită de alte relații.

Bowlby considera comportamentele de atașament ale copilului ca făcând parte dintrun "sistem comportamental de atașament" care are rolul de a asigura proximitatea copilul față de mama lui. Acest sistem comportamental de atașament este compus dintr-o varietate de comportamente cum ar fi: agățarea, oferirea zâmbetului, plânsul, atingerea, apucarea, etc. El este activat în situațiile care îi provoacă copilului frică sau stres, în situații de pericol fizic sau atunci când copilul dorește să exploreze mediul înconjurător (Kobak, Cassidy, Lyons-Ruth și Ziv, 2006). În mod instinctiv, mama răspunde comportamentului copilului, creând un model reciproc de interacțiune. (Cassidy J., Shaver P.R., (2016) *"Handbook of attachment - Theory, Research and Clinical application"*)

Relația de atașament a copilului cu figura primară de atașament conduce la dezvoltarea unui model internalizat de lucru (Bowlby, 1969). Modelul internalizat de lucru "internal working model", sau modelul internalizat de reprezentare a lumii, reprezintă un cadru cognitiv care cuprinde reprezentări mentale pentru înțelegerea lumii, a sinelui și a celorlalți. Interacțiunea unei persoane cu mediul este ghidată de amintiri și așteptări preluate din acest modelul internalizat care influențează și ajută la evaluarea contactului cu ceilalți (Bretherton și Munholland, 1999). În jurul vârstei de trei ani acestea par să fie integrate în personalitatea copilului afectând viziunea asupra lumii și viitoarele interacțiuni cu ceilalți (Schore, 2000). Conform lui Bowlby, figura primară de atașament acționează ca un prototip pentru relațiile viitoare prin intermediul modelului internalizat de lucru.

**Tipurile de atașament la copil**

*Fig.3.1 Adaptat după sursa (*<https://www.simplypsychology.org/bowlby.html>*)*

Un copil ar trebui să aibe acces la figura primară de atașament cel puțin până în primii doi ani de viață. Dacă legătura cu figura primară de atașament este ruptă sau întreruptă în primii doi ani de viață, atunci copilul poate suferi consecințe emoționale ireversibile pe termen lung din cauza deprivării materne. Acest risc se poate menține până la vârsta de cinci ani.

Un alt exponent valoros în susținerea teoriei atașamentului este Mary Ainsworth, care a jucat un rol important, deoarece este prima care a studiat în mod empiric relația de atașament dintre mamă și copil. Ea a pus in evidență faptul că relația de atașament este un gen aparte de legătură afectivă care are anumite caracteristici definitorii:relația este persistentă, relația implică o anumită persoană semnificativă din punct de vedere afectiv, copilul caută apropierea de acea persoană, separarea de acea persoană generează suferință, copilul se bazează pe acea persoană pentru a-i conferi siguranță și confort.

Ea a descris în 1971 trei tipuri de atașament, care pot fi prezente la copii în grade variate (*fig. 3.1*).

- 1. Aașamentul sigur se caracterizează prin încrederea copilului că părinții vor fi disponibili, receptivi și îi vor acorda ajutor în situațiile dificile. Fiind convins de acest lucru el are curajul să exploreze lumea.
- 2. Atașamentul nesigur de tip evitant este caracteristic pentru copilul care nu are încredere că părinții vor acționa în mod pozitiv. El se așteaptă la respingere și încearcă să se descurce singur, fără dragostea și ajutorul celorlalți.
- 3. Atașamentul nesigur de tip anxios rezistent creează incertitudinea copilului cu privire la disponibilitatea părintelui. Această disponibilitate se poate manifesta uneori iar alteori nu, creând o stare de confuzie și teamă. Din această cauză copilul se simte timorat în încercarea lui de a explora mediul.

Main și Solomon (1986) au creat o a patra categorie de atașament dezorganizatdezorientat iar Crittenden (1992) a adăugat o nouă categorie în care tiparele de evitare și ambivalente se manifestă concomitant.

Specificitatea relației de atașament o regăsim sub denumirea de *matrice de atașament*. "Matricea de atașament prin rolul ei de a da repere stabile în stabilirea strategiilor pentru atingerea stării de confort în caz de pericol (noutate, stres, etc) devine punctul de orientare în mediul înconjurator." (Stan 2002)

În România, primul studiu științific de amploare bazat pe teoria atașamentului a fost realizat de Violeta Stan și a fost publicat în 2002 "Atașametul și sisteme comunitare în sănătatea mentală". El s-a referit la copiii abandonați în maternitate fără identitate instituționalizați în "Casa cu ferestre deschise" din Timișoara, care la acea vreme reprezenta un model de ocrotire familială temporară a acestor copii deprivați de figura maternă. Apoi studiile și cercetarea în domeniul atașamentului și deprivării au continuat pe mai multe paliere și în România însă în domeniul copiilor deprivați de auz, purtători de implant cohlear nu se înregistrează până la ora actuală decât o singură cercetare realizată de Cernea în 2007. Dificultatea abordării acestei teme vine din complexitatea factorilor și fațetelor care trebuie analizate și din aspectele multidisciplinare care interferează cu acest domeniu.

# <span id="page-65-0"></span>**3.1.1 Caracteristicile copilului hipoacuzic și implicațiile hipoacuziei în relația de atașament**

În cazul copilului hipoacuzic și al mamei sale, diada de atașament este afectată în mod inevitabil de deficiența auditivă a copilului. Dacă implantul cohlear este efectuat înainte de vârsta de doi ani, diada este perturbată de toate procedurile medicale aferente, pre- și post-operatorii, la care copilul și familia lui sunt supuși. Dacă implantarea cohleară are loc după această vârsta, diada se formează în absența informațiilor auditive și a limbajului articulat al copilului. Acestea din urmă sunt elemente de o mare importanță, dar nu sunt capitale pentru crearea unui atașament securizant între mamă și copil și aceasta datorită comunicării nonverbale și a altor strategii parentale care pot asigura predictibilitatea și baza sigură de care copilul are nevoie. *(Cernea M. 2011)*

Există puține studii despre diada de atașament care se stabilește între copiii hipoacuzici și mamele lor cu auz normal.

Este dovedit că, în cadrul diadei de atașament, participarea la construirea relației este activă atât de partea mamei cât și de partea a copilului. Așadar, este de așteptat ca hipoacuzia copilului să aducă cu sine anumite caracteristici specifice, capabile să influențeze diada de atașament.

Într-un studiu publicat de Marschark, în 1993, acesta face referiri la studiul lui Marvin (1977) și ulterior Greenberg și Marvin (1979) în care s-a pus în evidență pentru întâia dată, la copii de vârste preșcolare, că hipoacuzia copilului poate compromite calitatea comunicării cu mama lui și poate influența dezvoltarea atașamentului. În studiul sau din 1993, Marschark arată că interacțiunile sincrone și reciproce părinte-copil sunt bazate în mare parte pe capacitățile timpurii ale sugarului de a fi atent la vocea și la figura mamei. Marschark consideră că, în perioada premergătoare diagnosticării hipoacuziei, atunci când se formează relația de atașament, aceasta are de suferit din cauza incapacității parțiale sau totale a copilului de a se orienta spre vocea mamei. În studiul său din 1993, același cercetător avansează ipoteza că există o tendință a mamelor de a fi mai tensionate, mai controlante și mai intruzive față de copiii lor hipoacuzici în relația diadică.

Studiile amintite mai sus atrag atenția asupra faptului că hipoacuzia, atât înainte cât și după diagnosticare și apoi implantare, afectează într-un fel sau altul construirea unui atașament securizant între copil și mama lui. Situația este foarte complexă, cu atât mai mult cu cât, la ora actuală, există niște limite de vârstă inferioară care nu pot fi depașite:

- diagnosticul de hipoacuzie nu poate fi stabilit definitiv înainte de vârsta de 3 luni

- intervenția de implantare cohleară nu se realizează, în general, înainte de vârsta de 6 luni

În plus, după intervenție, procesul de adaptare a copilului la semnalele transmise de implantul cohlear, de reglare și ajustare a procesorului de sunet este dificil, intruziv și necesită timp (McKinley și Warren, 2000).

Echilibrul între diagnosticare, implantare, reabilitare și construirea relației de atașament este deosebit de fragil. De aceea este necesar ca în echipa multidisciplinară care coordonează reabilitarea auditivă a copilului hipoacuzic să existe specialiști capabili să efectueze observații și suport psihologic, de la caz la caz. Ei pot fi în măsură acompanieze familia în primele câteva luni de viață ale copilului, urmărind în mod explicit:

- decelarea aspectelor care împiedică formarea unor atașamente sigure și pe cât posibil, contracararea lor
- decelarea aspectelor care favorizează formarea unor atașamente sigure și pe cât posibil, încurajarea lor

S-a demonstrat ca urechea internă este parțial dezvoltată și începe să funcționeze în jurul celei de-a 28-a săptămâni de viață intrauterină (Saffran, Werker și Werner, 2007). Fătul uman, la vârsta de 26-28 săptămâni de gestație, reactionează la sunete, prin mișcare și ritm cardiac crescut (Kisilevsky și Low, 1998). Deși transmiterea sonoră este limitată de corpul mamei, de lichidul amniotic din jurul fătului și de sistemul auditiv încă insuficient dezvoltat, nou-născuții arată deja o predispoziție comportamentală pentru vocea umană, ceea ce presupune că această predispoziție este înnăscută (Vouloumonos și Werker, 2007). Mai mult decât atât, s-a dovedit că nou-născutul preferă chiar vocea mamei sale (Brazelton, 1978; DeCasper și Fifer, 1980; Fifer, 1980; DeCasper și Prescott, 1984). Ipoteza că sugarii preferă vocea mamei de la naștere a fost susținută și mai târziu de studiile lui Spence și DeCaspar (1986). Ei au demonstrat că nou-născuții la doar 38-60 de ore de la naștere, sunt capabili să discrimineze vocea mamei lor în diferite variante (de exemplu, o simulare a vocii mamei auzită în uter și vocea mamei auzită după naștere). Deși ei nu și-au arătat preferința, acest fapt sugerează că vocea mamei le este familiara dincolo de condițiile transmiterii ei atât înainte cât și după naștere.Este important așadar să se ia în considerare rolul pe care îl joacă vocea mamei în formarea relației de atașament, chiar înainte de naștere.

DeCaspar și Fifer (1980) au sugerat că "legătura mamă-copil este cea mai bine deservită de capacitatea unui nou-născut de a discrimina vocea mamei sale de cea a altor femei" (p. 174). Copiii care au un auz normal își dezvoltă capacitatea de a înțelege și de a reda mai apoi limbajul vorbit. Această capacitate le permite crearea unor relații sincrone și reciproce cu mediul lor (Marschark, 1993). În acest caz comunicarea bidirecțională dintre mamă și copil (care ne interesează în abordarea relației de atașament) este neinterferată.

Copiii cu hipoacuzie congenitală nu pot auzi vocea mamei lor pe timpul vieții intrauterine. Așadar, pentru ei, preferința față de vocea mamei nu face parte din sistemul comportamental de atașament pus în evidență de John Bowlby. Totuși, copilul hipoacuzic dispune de celelalte abilități. El poate să recurgă la alte comportamente tipice pentru inițializarea relației de atașament, cum sunt agățarea, zâmbetul, plânsetele, atingerea, apucarea etc. Aceste semnale caută proximitatea față de figura primară de atașament și pot compensa absența capacități de a-și auzi mama înainte de a se naște.

Hipoacuzia nu este o barieră în calea vocalizărilor la sugarii hipoacuzici. În general, aceștia vocalizează la fel de mult, într-un mod asemănător și în aceleași situații ca și sugarii cu auz normal (Oller, 2006). Totuși, s-a constatat că durata și intensitatea vocalizării la sugarii hipoacuzici este mai mare, probabil din cauza faptului că ei nu pot sesiza semnalele acustice de temporizare și nu primesc în timp util feedback-ul de care au nevoie (Masataka, 2006) din cauza obstrucționării comunicării bazate pe auz. Deoarece acest mod de comunicare este invalid, este important să se ia în considerare felul în care modurile alternative de semnalizare și de comunicare a nevoilor pot avea un impact asupra relației de atașament în curs de dezvoltare.

Koester (1994) a explicat faptul că "efectul de mediere al altor forme de reacție contingentă poate ajuta la depășirea acestor obstacole așa cum reiese din evaluările atașamentului copiilor hipoacuzici" (p. 58). Două modalități senzoriale alternative prin care copilul hipoacuzic poate "solicita" atenția îngrijitorului și o poate "primi" atunci când ea este oferită, sunt văzul și atingerea. Așadar, este importantă înțelegerea mecanismelor prin care modurile alternative de semnalizare și de comunicare a nevoilor copilului hipoacuzic pot influența construirea diadei de atașament.

Din ideile exprimate mai sus reiese că hipoacuzia la copil poate fi un factor de risc în ceea ce privește crearea unui atașament sigur.

Totuși, din literatura de specialitate și din dovezile empirice acumulate până în prezent, nu reiese că doar hipoacuzia este răspunzătoare de crearea unui atașament nesigur la copiii hipoacuzici. Hipoacuzia poate avea un impact negativ relația de atașament, doar atunci când este asociată cu alți factori de risc, cum ar fi: alte deficiențe de sănătate fizică și/sau psihică ale copilului; sensibilitatea și afectivitatea mamei; calitatea interacțiunilor (gradul de sincronicitate); mediul social și rețeaua de sprijin comunitar în care evoluează copilul și familia lui; modul și momentul în care se petrece diagnosticarea și intervenția. Factorii de risc există în viața oricărui copil, astfel încât atașamentul nesigur nu este apanajul copiilor cu deficiențe de auz.

Este important de reținut faptul că, chiar dacă un copil hipocuzic (sau orice copil) a dezvoltat un atașament nesigur, traiectoria sa de dezvoltare nu este neapărat durabilă. Alți factori de protecție familiali și sociali ai acelui individ l-ar putea ajuta în confruntarea cu efectele negative ale unui atașament nesigur.

Cunoașterea privitoare la formarea atașamentului la copiii hipoacuzici este săracă. Studiile efectuate sunt puține la numar, nerelevante și mai ales depășite. Ele nu corespund modalităților actuale de diagnosticare și ale intervenției de implant cohlear. În plus, rezultatele pe care le furnizează nu pot fi integrate cu scopul de a obține, prin extrapolare, o reprezentare coerentă a atașamentului copilului hipoacuzic, din cauza caracteristicilor și diferențelor instrumentelor de măsurare. Se simte o acută lipsă a studiilor longitudinale, care să reflecte posibilitățile de modificare a atașamentului sigur, ca urmare a modificării unor circumstanțe din cadrul familiei, cu impact asupra calității îngrijirii copilului (angajare parentală, modificarea statutului social, divorț, etc.). De asemenea, familia extinsă face obiectul a prea puține studii. Desi Bowlby și Ainsworth au raportat că atașamentul față de alte persoane de îngrijire este posibil, totuși și acest aspect al teoriei atașamentului a fost neglijat în cercetare (Howes și Spieker, 2008).

Deoarece domeniul teoriei atașamentului este interesant, motivant și deosebit de util, este de așteptat ca, în următorii ani, cercetarea sa se intensifice nu doar în general ci și cu privire la copiii hipoacuzici implantați cohlear. (Micucci, S. E. (2015) *Building resilience in children with hearing loss ingeneral education classrooms: A guide for parents and teachers of the deaf*")

#### <span id="page-68-0"></span>**3.1.2 Reziliența copilului hipoacuzic purtător de implant cohlear**

 *Reziliența* este un proces dinamic prin care indivizii prezintă o adaptare flexibilă, pozitivă a comportamentelor, atunci când se confruntă cu adversități semnificative, percepute ca amenițătoare, sau care pun viața sau viitorul în pericol.

Diferite studii au aratat că există mai mulți factori ce pot sta la baza rezilienței. Dintre aceștia, unul dintre cei mai importanți este crearea unor relații statornice de îngrijire, sprijin, încurajare, iubire, prietenie atât familiale cât și extrafamiliale, care-i permit individului să-și clădească stima de sine. La acești factori se adaugă și prezența unor capacități cum ar fi: capacitatea de a se proiecta în viitor și de a face planuri realiste, capacitatea de reflecție și de comunicare, capacitatea de gestionare a sentimentelor și emoțiilor puternice.

Deși la ora actuală sunt deschise mai multe piste de cercetare și reflecție privitoare la reziliență, totuși factorii care fac posibil acest fenomen nu sunt încă bine cunoscuți.

Asocierea termenului de "hipoacuzie" cu cel de "reziliență" presupune considerarea hipoacuziei ca fiind o adversitate deși, după Rutter (2000), s-ar părea că este mai aproape de adevăr și mai profitabil să înțelegem hipoacuzia ca fiind o adversitate doar în anumite împrejurări.

Reziliența copiilor hipoacuzici, în contextul formării atașamentului, trebuie considerată de la caz la caz, deoarece relația de atașament este un fenomen deosebit de complex, care prezintă numeroase variabile după cum am arătat anterior. Dupa Young, Green și Roger (2008), hipoacuzia congenitală poate fi un "indicator de risc" în contextul dezvoltării atașamentului doar dacă este însoțită și de alți factori defavorizanți (de exemplu insensibilitate parentală). Aceștia amplifică efectele negative ale deficienței de auz (Young și alții., 2008). (apud Zand și Pierce, 2011, *Resilience in Deaf Children: Adaptation Through Emerging Adulthood*, p. 56).

Studiul efectuat de Micucci în 2015 și concretizat printr-o teză de masterat, a examinat următorii factori care sunt susceptibili să promoveze reziliența copiilor hipoacuzici:

- școala: relațiile cu colegii de aceeași vârstă, ajutorul obținut din partea profesorilor de sprijin și implicarea în activități extra-scolare
- elevul hipoacuzic însuși: auto-eficacitatea, auto-determinarea și capacitățile de comunicare
- familia copilului hipoacuzic: relația părinte-copil și suportul familial

Din examinarea acestor trei factori polivalenți, s-a dorit găsirea soluțiilor de către părinți și profesori pentru oferirea pârghiilor necesare creșterii rezilienței copiilor hipoacuzici în cadrul învățământului de masă. Dar, pentru obținerea unui ghid destinat părinților și profesorilor copiilor hipoacuzici este nevoie de noi studii care să aprofundeze aceste rezultate.

#### **3.2 Teoria dezvoltării psiho-sociale**

<span id="page-70-0"></span>Erik Erikson a elaborat teoria dezvoltării psiho-sociale conform căreia dezvoltarea psiho-socială a ființei umane se desfășoară în mod continuu, pe toată durata vieții. Erikson o împarte în opt stadii (Tabel 3.1). Fiecare stadiu de dezvoltare psiho-socială este caracterizat de o criză ce trebuie rezolvată prin echilibrarea a doua forțe specifice opuse una alteia: stabilirea legăturilor cu cei din jur și nevoia de autonomie.

Aceste crize sunt declanșate, pe măsură ce omul avansează în vârstă și experiență, pe de o parte de capacitățile sale emergente, și pe de altă parte de relațiile și obligațiile sociale la care este expus treptat. Când reușește să rezolve o criză, efectele pozitive obținute în urma echilibrării celor doua forțe opuse specifice stadiului respectiv, asigură existenta unui substrat psiho-socialpropice pentru dezvoltarea ulterioară și o disponibilitate maximă pentru rezolvarea crizei din stadiul următor. Când o criză nu este rezolvată complet, omul poartă mai departe efectele negative aledezechilibrului persistent între cele două forțe opusedin stadiul respectiv, și astfel crizele ulterioare devin din ce în ce mai greu de rezolvat.

Așadar, granițele stadiilor descrise de Erikson sunt flexibile: modul și gradul de rezolvare ale crizei din fiecare stadiu are repercusiuni asupra modului și gradului de rezolvare ale crizelor din stadiile următoare. Altfel spus, fiecare stadiu creează anumite premise pentru stadiile următoare. Crizele nerezolvate sau rezolvate doar parțial în stadiul lor specific, vor reapare, într-un fel sau altul, ca dificultăți, în viitor.

Erikson folosește termenul "criză (crisis)" în sensul de "cotitură majoră", nu în sensul de "catastrofă". El vede crizele de dezvoltare din viața persoanei ca pe tot atâtea ocazii necesare de maturizare psiho-socială.

### **Stadiile de dezvoltare după Erik Erikson**

*Tabel 3.1. (sursa https://insidejurnalpsihoterapieintegrativa.wordpress.com/)*

Fiecare stadiu de dezvoltare descris de Erikson contribuie în mod specific la construirea identității persoanei. Primele patru stadii pregătesc terenul identitar pentru cel de-al cincilea, care are loc între 12-20 ani. În stadiul al cincilea, este de așteptat ca persoana să-și făurească o identitate, dacă rezolvă criza din acest stadiu într-un mod armonios. În stadiile ulterioare și până la sfârșitul vieții, identitatea persoanei continuă să evolueze.

Cele opt stadii ale lui Erikson sunt considerate etape distincte. Astfel, pe măsură ce o persoană avansează în vârstă, ea se confruntă cu noi sarcini, indiferent dacă le-a rezolvat armonios sau nu pe cele anterioare (Cȏté, M. (2015) Teza de doctorat: *Les stades de développement d'Erikson et les troubles de personalité, p. 9*).

Erikson considera că omul este capabil să se dezvolte din punct de vedere psihosocial în fiecare moment al vieții sale, dat fiindcă el rămâne continuu deschis la contactul cu ceilalți și cu societatea. De altfel, acesta este una dintre cele mai importante contribuții aduse de teoria lui Erikson: considerarea elementului social ca fiind una dintre pârghiile care acționează în procesul de dezvoltare umană, alături de biologie și psihologie. Sfera socială se reflectă în psihologia fiecărui om și este parte din identitatea sa, dupa Erikson, care consideră că identitatea unei persoane nu este numai individuală, ci că ea face parte din societate și, mai mult decât atât, identitatea unei persoane depinde de modul în care societatea identifică persoana respectivă. Erikson consideră omul ca fiind o ființă biopsiho-socială, care se dezvoltă într-un și sub influența unui mediu compus din: anturajul imediat, contextul social propriu-zis și contextul socio-istoric.

#### <span id="page-72-0"></span>**3.3 Jocul neurodramatic**

Jocul este esențial pentru viață. El apare în cadrul interacțiunii dintre mamă și copil chiar din timpul vieții intrauterine, prin intermediul vocii, al atingerilor, al legănatului. Jocul este indispensabil copilului, pentru crearea unui atașament sigur și a unor relații armonioase cu cei din jur.

În cazul unui copil cu deficiențe senzoriale, jocul are un rol la fel de important ca pentru toți copiii.

Copiii cu hipoacuzie neurosenzorială congenitală bilaterală nu aud glasul mamei și nici un alt sunet, într-o lume în care sunetele sunt instrumente foarte importante de semnalizare și comunicare. Privarea de sunete încă din viața intrauterină induce o întârziere în experiența senzorială auditivă, cu tot ce implică aceasta în afectarea neuroplasticității cerebrale. De aici se deduce necesitatea implantării cohleare precoce. Cu cât se realizează mai devreme, cu atât copilul are premise mai bune să atenueze efectele negative ale întârzierii în experiența senzorială auditivă.

În mica copilărie, învățarea se face mai ales prin intermediul corpului. Traumele corporale survenite în această perioadă au efecte imediate la care se pot adăuga și efecte care se vor manifesta mai tarziu, la alte vârste. Copiii care au suferit o intervenție chirurgicală cum este implantarea cohleară, în timpul micii copilării, se pot confrunta mai târziu cu percepția traumatizantă a acestui act medical. Asimilarea acestei intruziuni asupra propriului corp se face uneori cu dificultate și necesită timp.

Jocul dramatic începe imediat după nașterea copilului sau chiar înainte (Jennings 2011). La început, el constă în imitarea sunetelor și a expresiilor faciale ale mamei, îngânarea de cântece cu rime ușoare, jocul "cucu-bau". Prin intermediul jocului dramatic, copilul învață:unele aspecte despre sine și despre ceilalți, că diferitele sunete au sensuri diferite și că prin intermediul sunetelor emise, ne putem preface că suntem altceva sau altcineva decât suntem.

#### *Etapa 1: "Ca și cum" sau "răspunsul dramatic"*

Jocul se bazează pe imitarea sunetelor și expresiilor faciale materne. Este un joc "în ecou". Mama produce un sunet și așteaptă ca sugarul să încerce să-l reproducă. Încercările copilului – izbutite sau nu – sunt încurajate. Același procedeu de imitație se realizează și pentru expresiile faciale. Progresiv, se introduc noi sunete și noi expresii faciale. *Etapa 2: "Trupul meu – corpul tău"*

Copilul este purtat în brațe, în diferite moduri (în sus și în jos; legănat dintr-o parte întralta, imitând avionul sau trenul, etc.) iar mișcările pot fi acompaniate de aceleași sunete, de fiecare dată. Este o etapă în care întregul corp se exprimă în asociere cu anumite sunete, ceea ce facilitează integrarea senzorială și creativitatea în plus față de aportul benefic al mișcării fizice.

#### *Etapa 3: - "Cucu-bau"*

Mama își ascunde fața în mâini ("cucu!") iar apoi își dă la o parte mâinile ("bau!"). În felul acesta, fața mamei apare și dispare alternativ. Când jocul este bine învățat, copilul este în așteptare atentă în faza de dispariție a feței, având încredere că ea va apărea din nou, și se bucură când fața reapare, întărindu-i încrederea. La început, cele două faze se succed rapid, pentru ca sugarul să aiba timp să își dezvolte încrederea în deznodământul fericit al jocului. Apoi, treptat, prima fază se poate prelungi, spre bucuria și mai mare a copilului, când așteptarile lui capătă justificare.

În afara avantajului de a întări încrederea copilului în mama sa și în propria judecată (anticiparea corectă, justificată de deznodământul fericit), acest joc este un bun precursor al jocurilor de ascundere – căutare – găsire și "să ne prefacem că".

Aceste trei etape ale jocului dramatic sunt de obicei complete până la vârsta de șase luni (*Neuro-Dramatic-Play*). Din descrierile anterioare se observă că jocul este bazat în mare parte pe sunet și mișcare. Copiii cu deficiențe senzoriale cum este și cazul copiilor cu deficiențe de auz, ar putea avea nevoie să repete aceste etape pentru a-și putea consolida încrederea în sine.

Imitarea este un proces natural, în dezvoltarea omului. Progresiv, copilul învață să-i imite pe adulții cu care interacționează frecvent. Această capacitate are implicații pozitive în procesul de integrare a copilului în mediul său social. În cadrul jocului dramatic, ea va fi încurajată prin jocul de rol, cu ajutorul jucăriilor și marionetelor. Acest proces face parte din următoarele etape ale jocului dramatic.

#### *Etapa 4: Schimbarea rolurilor*

Jocul acesta poate să apară în mod spontan, de obicei atunci când copilul se joacă singur: el vorbește (sau imită vorbirea) cu o jucărie, iar apoi răspunde tot el, "de parcă ar fi jucăria". Este un joc care prefigurează apariția și dezvoltarea diferitelor roluri în viața reală. *Etapa 5: Comandarea și rearanjarea*

Aceasta etapă pregătește etapa narativă. Copilul atribuie diverse roluri diverselor jucării (animale sau plușuri). Rolurile sunt extrem de simple: de exemplu, o jucărie are o anumită voce foarte groasă; altă jucarie are o anumită voce pițigăiată; altă jucărie este bătăușă; altă jucărie este blândă și mângâietoare etc. În acest fel copilul va experimenta ideile proprii, prin intermediul jucăriilor.

#### *Etapa 6: Crearea de narațiuni*

În etapa precedentă, rolurile extrem de simple constituiau elemente de narațiune disparate. În etapa a 6-a, copiii vor învăța să pună aceste elemente în legătură unele cu altele, ceea ce va conduce la inventarea unor povești. La început, legăturile nu par să aibă prea mult sens, dar, pe măsură ce copilul se antrenează în acest joc, el va alege anumite jucării, care au anumite roluri și care, puse împreună, vor exprima o poveste – simplă, dar cu sens. Jocul acesta poate fi jucat de unul singur, cu un părinte, sau cu alți copii. Treptat, copilul va integra în poveștile sale elemente de intrigă și de deznodământ, va alcătui scenarii, va inventa anumite situații, va improviza scena, etc. Poveștile sale devin moduri de comunicare, ceea ce se va amplifica în etapa următoare.

# *Etapa 7: Improvizația și povestea*

În acest stadiu copilul se află deja în etapa culminantă a dezvoltării dramatice timpurii în care utilizează toate modalitățile de joc dramatic învățate în etapele precedente. Copilul exersează din ce în ce mai mult improvizația de scene și roluri integrate în povești care de această dată au un anumit flux, un anumit cadru și o anumită structură. Aceste progrese dovedesc capacitatea copilului de a-și elabora și urmări propriile idei. În această etapă are loc stimularea simultană a ambelor emisfere cerebrale (stânga – pentru logică, raționamente, planificare etc.; dreapta – pentru imaginație, emoții etc.), cu efect benefic pentru dezvoltarea integrată cerebrală.

Jocul dramatic contribuie la dezvoltarea următoarelor aspecte de mare însemnătate pentru dezvoltarea psiho-socială a copilului:

- Empatia, datorită experimentării rolului "celuilalt"
- Reziliența, datorită experienței acumulate în trecerea de la un rol la altul (flexibilitatea în diferite roluri)
- Inovația, datorită experimentării jocului de improvizație, care implică dezvoltarea imaginației și a creativității
- Soluționarea problemelor: prin improvizație, imaginație și adaptare, copilul găsește soluții la problemele întâlnite și află că aceeași problemă poate avea mai multe căi de rezolvare

Analizând etapele de dezvoltare a jocului neuro-dramatic reiese importanța derulării firești a succesiunii fiecărei etape. În cazul copiiilor hipoacuzici purtători de implant cohlear parcurgerea tuturor etapelor este un deziderat care uneori nu poate fi îndeplinit până la capăt. De aceea este nevoie de intervenția specializată care să ofere copilului posibilitatea unei dezvoltări armonioase în ciuda decalajului care se păstrează între vârsta biologică și cea auditivă. Doar astfel se pot clădi încrederea în sine, reziliența și empatia copilului, atât de necesare în devenirea lui.

# <span id="page-75-0"></span>**3.4 Conceptul de normalizare și etica abordării persoanelor hipoacuzice purtătoare de implant cohlear**

În procesul de normalizare, persoana care prezintă o deficiență este expusă acelorași drepturi, sarcini și activități bazate pe normele sociale ale culturii în care trăiește. Aceasta înseamnă că i se oferă accesul la aceleași condiții de viață ca și ale celorlalți membri ai societății. De menționat că persoana nu trebuie să fie "forțată" să fie normală, ci mediul trebuie schimbat pentru a oferi acestei persoane o șansă de a experimenta ceea ce este considerat "normal".

Ideea de normalizare în beneficiul persoanelor hipoacuzice vine din dorința de a proteja persoanele cu deficiență auditivă în fața excluziunii sociale sau a tratamentelor psiho-sociale dăunătoare și de a veni în sprijinul lor, ajutându-le să audă și să "comunice" (Spohner, 2013). Această perspectivă pare optimistă la prima vedere. Însă, după cum afirmă filozoful Robert Sparrow (2005),"este o mare surpriză pentru majoritatea oamenilor din comunitatea celor cu auz normal de a afla că o parte semnificativă și influentă a comunității surzilor reacționează cu ostilitate și nemulțumire față de dezvoltarea tehnologiei implantului cohlear" (p.135). Irving King Jordan, primul președinte surd al Universității Gallaudet din Washington, a afirmat că singurul lucru pe care oamenii surzi nu-l pot face este să audă. Mulți oameni surzi consideră că deficiența auditivă nu este un handicap. Atâta vreme cât pot comunica prin limbajul semnelor, aceste persoane se consideră că făcând parte dintr-o minoritate lingvistică (amintește Ila Parasnis în 2004, în cartea *Cultural and Language Diversity and the Deaf Experience*, p. 141, citandu-i pe Bahan, 1989; Dolnick, 1993). Ele găsesc că implantul cohlear este o atrocitate, prin aceea că încearcă să impună auzul și limbajul articulat unor persoane cărora nu li se dă posibilitatea să aleagă între o stare și alta. Este foarte grăitor, în acest sens, răspunsul pe care Asociația Națională a Surzilor din S.U.A. (asociație care există, fără întrerupere, din 1880) l-a transmis Guvernului American care facuse în prealabil propunerea ca persoanele hipoacuzice să beneficieze de un avantaj fiscal identic cu cel oferit persoanelor nevăzătoare: "Noi nu suntem handicapați, ci suntem o minoritate lingvistică. Nu surzenia noastră ne face să suferim, ci felul în care ne tratați din cauza surzeniei noastre. Nu suntem bolnavi. Încetați să mai doriți să ne vindecați, încetați să mai doriți să ne modificați, acceptați-ne așa cum suntem."

Controversele legate de implantul cohlear au început să apară inițial în rândul comunității surzilor care-l consideră un model medical care le este impus, distrugându-le identitatea culturală.Aceste comunități ale surzilor resping discursul care pledează pentru comunicarea orală ca fiind cea "naturală" și "normală" a comunicării umane și consideră că o astfel de presupunere este o construcție simplă a discursului medical. În acest sens, implantul cohlear ca mijloc de normalizare este considerat un instrument biopolitic care își impune puterea asupra persoanelor surde.

Comunitatea surzilor a fost declarată ca fiind o etnie specifică, cu un stil de viață care este legat de o anumită comunitate lingvistică care folosește limbajul semnelor ca mijloc de comunicare echivalent cu comunicarea orală.

Luând în calcul și perspectiva comunității surzilor ar trebui ca întreaga societate să facă efortul de a oferi un cadru cât mai prietenos persoanelor surde.

Deși teza de cercetare din mai multe considerente pledează pentru oferirea modelului medical persoanelor hipoacuzice, trebuie avută în vedere și opinia clar exprimată a comunității surzilor. Aceasta poate reprezenta o bună motivație pentru a înțelege în profunzime aspectele etice ale abordării persoanelor hipoacuzice și pentru a putea lua decizii cât mai corecte pe termen lung.

Deoarece procesul de normalizare nu trebuie realizat forțat, fiecare caz ar trebui analizat în mod particular. Trebuie luate în calcul aspectele legate de integrarea copiilor hipoacuzici purtători de implant cohlear în școlile de masă, care nu întotdeauna se adeverește a fi cea mai bună alegere. Cât timp nu sunt asigurate condițiile propice integrării (centre medicale suficiente, cadre medicale specializate, audiologi, logopezi, psihologi, profeori instruiți în problematica hipoacuziei, profesori de sprijin, fonduri necesare întreținerii implanturilor cohleare, fonduri necesare reabilitării copiilor cu implant cohlear, etc) nu se poate vorbi de un proces real de normalizare. Ca și în multe alte țări, în România se încearcă mai ales în ultimii ani, crearea unei legislații care să asigure un cadru securizant integrării copiilor hipoacuzici purtători de implant cohlear.

#### <span id="page-77-0"></span>**3.5 Modelul bio-psiho-social**

*"Întregul este mai mult decît suma părților componente".*

*Aristotel*

Conceptul de sănătate este complex și, pentru a-l putea înțelege, el trebuie asociat cu dimensiuni cum sunt cea emoțională, intelectuală, fizică, socială, spirituală.

Prin urmare, sănătatea omului depinde de numeroși factori, care ar putea fi clasificați în:

- factori de proteție a sănătații
- factori ai mediului înconjurător
- factori genetici
- factori ai stilului de viață

Organizația Mondială a Sănătății (O.M.S, 1948) definește starea de sănătate ca fiind ,,o stare completă de bine din punct de vedere fizic, mental și social și nu neapărat doar absența bolilor sau infirmităților'' (Mai târziu a fost inclusă în această definiție și "capacitatea de a duce o viață productivă social și economic")

Modelul bio-psiho-social este un model holistic, în care starea de sănătate și starea de boală se instalează sau se mențin în funcție de echilibrul existent între cele trei categorii de factori : biologici, psihologici și sociali. Pentru a vindeca o boală, fiecare dintre acești factori trebuie să fie abordați în mod specific de specialiști (medici, biologi, psihologi și sociologi).

 Bandura (2002) confirmă validitatea modelului bio-psiho-social și consideră că acțiunea celor trei factori asupra sănătății persoanei este influențată de către un anumit nivel de vulnerabilitate. El abordează starea de sănătate din punctul de vedere salutogenetic, adicăprin concentrarea asupra condițiilor care favorizează sănătatea mai degrabă decât prin studierea cauzelor care provoacă bolile.

În țările din Vestul Europei, modelul bio-psiho-social își croiește un drum din ce în ce mai larg, alături de modelul bio-medical clasic, de mai bine de 20 de ani, pentru diagnosticarea șitratareaunor boli somatice sau psihice. El favorizează aplicarea unor terapii care vizează atât problemele de natură medicală cât și cele nemedicale.

Modelul acesta permite o abordare holistică a pacientului și favorizează autenticitatea în comunicarea medic-pacient, empatia, considerarea pacientului ca un tot unitar.O astfel de relație terapeutică medic-pacient, bazată pe încredere, crează un cadru care permite și exprimarea emoțională a pacientului. În final, toți acești factori pozitivi conduc la o mai bună înțelegere a bolii și a cauzelor ei de către pacient și prin aceasta, la o implicare activă a pacientului în procesul de vindecare și la o mai bună complianță la tratament.

În Romania, modelul bio-psiho-social este abia la început de drum, în prezent modelul biomedical fiind cel predominant.

Dintr-o perspectivă biomedicală, relația medic-pacient este una pasivă, pacientul furnizând informațiile solicitate de medic, iar acesta oferind direcții de tratament. Practic, în felul acesta, medicul nu tratează un pacient, ci o boală. Pacientul nu se simte stimulat să participe plenar la redobândirea stării lui de sănătate, ceea ce riscă să reducă complianța sa la tratament.În ascultarea pacientului, pot fi identificate unele scheme cognitive care apar mai frecvent: catastrofare, toleranța scăzută la frustrare, însoțite de emoții puternice, disfuncționale.

În cadrul modelului bio-psiho-social, credințele despre boală ale pacientului sunt luate în considerare și tratate cu aceeași considerație ca și boala somatică sau psihică. Este încurajată aplicarea schemei cognitive de autoeficacitate, care are un rol hotărâtor în răspunsul la tratament și/sau în adaptarea la boală. Teoria autoeficacității lansată de Bandura (1982) se referă la convingerea unei persoane în capacitățile sale de a-și mobiliza resursele cognitive și motivaționale necesare adoptării unor comportamente.

Copilul cu hipoacuzie neurosenzorială profundă, candidat pentru implant cohlear, are nevoie de o abordare bio-psiho-socială completă, de către o echipă multidisciplinară. Aceasta abordare trebuie să cuprindă și familia copilului. Fiecare membru al echipei multidisciplinare (chirurgul, audiologul, O.R.L-istul, logopedul, psihologul, pediatrul, psihiatrul, neurologul, educatorul) va analiza situația din punctul lui de vedere profesional. Concluziile fiecăruia necesită o integrare atentă, efectuată în cadrul mai multor reuniuni de lucru. Echipa multidisciplinară este o garanție de evaluare holistică a candidatului pentru implantul cohlear și prin aceea că modul ei de funcționare este bazat pe comunicarea între toate părțile implicate în proces: specialiști, familie, părinți, copil.

# **II. PARTEA SPECIALĂ 4 Proiectul cercetării**

<span id="page-80-1"></span><span id="page-80-0"></span>Cercetarea aduce în discuție și analizează elemente importante din domeniul medicinei, audiologiei și psihologiei legate de întregul proces de reabilitare auditiv-verbală a copilului hipoacuzic purtător de implant cohlear. Complexitatea studiului interdisciplinar încurajează viziunea holistică necesară abordării unui asemenea copil, iar accentul se pune pe necesitatea introducerii metodelor terapeutice creative complamentare, alături de terapia auditiv-verbală în procesul de reabilitare. Menționăm acest aspect deoarece reabilitarea auditiv-verbală se axează cu precădere pe terapia auditiv-verbală deja consacrată, cu scopul dobândirii auzului și a limbajului oral, riscând să neglijeze aspectele emoționale și comportamentale extrem de importante în etapele de dezvoltare ale copilului.

*Fig. 4.1 Interdisciplinaritatea proiectului de cercetare*

Pentru a putea beneficia de cât mai multe detalii și pentru a diversifica plaja instrumentelor de obținere a informațiilor, s-au ales două paliere de cercetare: una calitativă interactivă (de tip cercetare-acțiune) și cealaltă cantitativă. Metoda calitativă dă posibilitatea unei înțelegeri mai profunde a subiectului cercetării, oferind la final o explicație mai complexă, în timp ce metoda cantitativă aduce date cât mai concrete și specifice cu privire la temele abordate.

Așadar studiul pe care-l vom prezenta în continuare este menit să creeze o imagine de ansamblu cât mai bogată în ceea ce privește tema abordată. S-a ales combinarea celor două tipuri de cercetare pentru a putea îmbina rolul "cercetătorului convențional preocupat de obiectivitate, distanță și control cu cel al cercetătorului-acțiune, interesat de relevanță, schimbare socială și validitate testată prin acțiunea părților interesate care sunt cele mai supuse riscurilor." (*Brydon-Miller, M., Greenwood, D., Maguire, P., 2003, p.25*).

#### <span id="page-81-0"></span>**4.1 Cercetarea experimentală**

Cercetarea experimentală s-a derulat în perioada 2014-2017 în cadrul unor proiecte succesive inițiate de Asociația Audiosofia cu sprijinul financiar al Fundației Pentru Comunitate și Mol România în cadrul programului "Pentru sănătatea copiilor". Cercetătoarea a coordonat toate cele patru proiecte pe parcursul întregii cercetări în calitate de vicepreședintă a Asociației Audiosofia (Tabel 4.1).

Cele patru proiecte ("Jocul rupe masca tăcerii" în anul 2014, "Joc și culoare cu măștile călătoare" în anul 2015, "Caruselul măștilor" în anul 2016 și "Măști cu ecou" în anul 2017) au avut ca scop includerea copiilor cu implant cohlear în programe de terapie prin joc și dramaterapie alături de copii de aceeași vârstă, cu auz normal sau purtători de aparate auditive convenționale (Tabel 4.2).

De menționat că în anul 2016 proiectului "Caruselul măștilor" i s-a decernat premiul pentru cel mai bun proiect organizat în cadrul programului "Pentru sănătatea copiilor", obținând automat finanțarea pentru anul 2017.

**Etapele proiectului de cercetare**

*Tabel. 4.1*

### **4.1.1 Designul cercetării**

<span id="page-81-1"></span>Întreg proiectul de cercetare s-a desfășurat pe parcursul a patru ani de zile (2014- 2017), în etape diferite. Fiecare etapă a fost organizată în cadrul Asociației Audiosofia în parteneriat cu mai multe instituții și asociații I.F.A.C.F – O.R.L "Prof. Dr. Dorin Hociotă din București (Secția 6 externă), Spitalul Clinic de Urgență pentru Copii "M. S. Curie" din București, clinica Otomed Medical Center din București, firma de protezare auditivă "Audiologos", Asociația "Ascultă viața" din Sibiu, "Asociația de Terapie prin joc și Dramaterapie din România" din Brașov, Asociația "Corabia prieteniei" din Timișoara, Fundația "Aghora" din București.

**Copiii incluși în terapie în decursul celor patru ani**

Pe parcursul întregului proiect au fost organizate grupuri de terapie mixte, formate atât din copii purtători de implant cohlear cât și din copii purtători de aparate auditive convenționale sau cu auz normal. Din totalul copiilor participanți la studiu, grupul țintă l-a reprezentat grupul format din copiii hipoacuzici purtători de implant cohlear (Tabel 4.3).

# **Durata terapiilor (în zile) în funcție de perioada terapiei și tipul dispozitivului**

**medical**

*Tabel. 4.3*

Duratele diferă statistic semnificativ în funcție de perioada terapiei, dar nu diferă în funcție de tipul dispozitivului.

De menționat că pentru a surprinde cât mai multe detalii în ceea ce privește comunicarea și capacitatea de adaptare și de integrare a copiilor din grupul țintă, în anumite grupuri ei au fost minoritari iar în altele majoritari.

Pe parcursul întregului proiect, cercetătoarea a coordonat o echipă de voluntrari profesioniști (psihologi, logopezi, educatori, asistenți sociali, medici, studenți ai școlii de terapie prin joc și dramaterapie din România) care au contribuit la buna desfășurare a acestuia.

#### <span id="page-84-0"></span>**4.1.2 Etapele derulării activităților proiectului de cercetare**

#### **Etapa I – Jocul rupe masca tăcerii – 2014**

*Fig. 4.2 Logo proiect "Jocul rupe masca tăcerii" ( Copyright Alexandra Voicu)*

- 1. Secția 6 externă a I.F.A.C.F O.R.L. terapie prin joc și dramaterapie (spectacol "Cele 4 elemente")
- 2. Otomed Medical Center terapie prin joc
- 3. Tabăra națională de implant cohlear Moeciu dramaterapie –(spectacol"În căutarea fericirii")
- 4. Tabăra națională de implant cohlear Eforie Nord dramaterapie (spectacol"Măștile călătoare")

**Etapa a II-a – Joc și culoare cu măștile călătoare – 2015**

*Fig. 4.3 Logo proiect "Joc și culoare cu măștile călătoare" (Copyright Alexandra Voicu)*

1. Secția 6 externă a I.F.A.C.F – O.R.L – terapie prin joc și dramaterapie – (spectacol"Magia măștii călătoare")

- 2. Spitalul clinic de urgență pentru copii "M.S.Curie" din București terapie prin joc
- 3. Otomed Medical Center terapie prin joc
- 4. Tabăra națională de implant cohlear Olimp dramaterapie (spectacol"Măștile din cutia emoțiilor")
- 5. Tabăra națională de implant cohlear Poiana Brașov terapie prin joc și dramaterapie – (spectacol"Măștile din cutia emoțiilor")

#### **Etapa a III-a – Caruselul măștilor – 2016**

*Fig. 4.4 Logo proiect "Caruselul măștilor" (Copyright Ioana Nicolescu)*

- 1. Tabăra națională de implant cohlear Arieșeni dramaterapie (spectacol"Zarul vieții")
- 2. Secția 6 externă a I.F.A.C.F O.R.L terapie prin joc
- 3. Otomed Medical Center terapie prin joc
- 4. Conferința Europeană de Dramaterapie București dramaterapie (spectacol "Zarul vieții")
- 5. Tabăra națională de implant cohlear Câmpulung Muscel Cabana Voina terapie prin joc și dramaterapie - (spectacol "Zarul vieții")
- 6. Tabăra națională de implant cohlear Eforie Nord dramaterapie –(spectacol "Omul dintre două lumi")
- 7. Congresul Național O.R.L Băile Felix dramaterapie (spectacol "Zarul vieții")

*Fig. 4.5 Logo proiect "Măști cu ecou" (Copyright Ioana Nicolescu)*

1. Tabăra națională de implant cohlear – Arieșeni - dramaterapie – (spectacol "Inimi cu ecou")

De menținat că proiectul "Măști cu ecou" s-a derulat în trei tabere naționale de implant cohlear (Arieșeni – februarie 2017, Eforie Nord – august 2017 și Bușteni septembrie 2017) însă doar activitățile din tabăra de la Arieșeni intră în sfera proiectului de cercetare. De asemenea, în cadrul proiectului "Joc și culoare cu măștile călătoare" din anul 2015, la Timișoara, în colaborare cu Asociația "Corabia prieteniei" a avut loc un spectacol dramaterapeutic cu copiii din teritoriu (din județele Timiș și Arad) coordonat de specialiștii timișoreni. Acești copii nu au intrat în lotul de studiu, însă modelul de lucru a fost o replică a celui inițiat de cercetătoare. Dorim să facem aceste precizări pentru a sublinia amploarea proiectului care a funcționat pe mai multe planuri și care a avut impact la nivel național.

Realizând o radiografie panoramică a proiectului putem afirma în mod metaforic faptul că, la început, jocul a rupt masca tăcerii oferind copiilor metode noi și diverse de exprimare, apoi măștile au pornit în călătorie pentru a angrena cât mai mulți copii, urmând rotirea din carusel plină de bucurie, glasul copiilor auzindu-se în depărtări, propagat din ce în ce mai tare prin intermediul măștilor cu ecou.

Pentru fiecare grupă de vârstă s-a ales tipul de terapie adecvată. Astfel, pentru copiii cu vârsta cuprinsă între 3-6 ani s-a aplicat terapia prin joc, iar pentru grupa de vârstă 6-18 ani dramaterapia. Excepție au făcut grupurile copiilor din cadrul I.F.A.C.F – O.R.L - Secția 6 externă – Grădinița "Ciuboțica cucului" cărora li s-au aplicat ambele tipuri de terapie.

### **Numărul de participanți în funcție de terapie și ani**

*Tabel. 4.4*

#### **Numărul total al participanților în funcție de locație**

**Numărul participanților în funcție de numărul de sesiuni și ani**

*Tabel. 4.6*

#### **4.1.3 Metode și tehnici de intervenție**

<span id="page-88-0"></span>Metodele și tehnicile la care ne vom referi sunt specifice terapiei prin joc și dramaterapiei. Pentru ambele tipuri de terapie, la începutul primei sesiuni s-au stabilit de comun acord regulile grupului, care au fost reamintite la fiecare întâlnire. Astfel s-a asigurat un cadru cât mai securizant pentru toți participanții la grup. Această manieră de desfășurare a sesiunilor a obișnuit copiii cu un cadru predictibil menit să le ofere încredere. De asemenea finalul întâlnirilor a fost marcat de fiecare dată în mod specific, pentru a facilita ieșirea din activitatea jocului sau din cea a realității dramatice.

Pentru fiecare copil care a participat la proiectul de cercetare a fost solicitat consimțământul părinților (anexa 4), care au fost informați îndeaproape asupra întregului proces terapeutic.

#### **4.1.3.1 Terapia prin joc**

<span id="page-89-0"></span>Grupurile de terapie prin joc au fost alcătuite în perioada 2014-2016, în București, în diverse locații: I.F.A.C.F. – O.R.L (secția 6 externă), clinica Otomed Medical Center și Spitalul Clinic de Urgență pentru Copii "M.S.Curie". Grupurile terapeutice au fost formate din copii hipoacuzici purtători de implant cohlear sau de aparate auditive convenționale și din copii cu auz normal, cu vârsta cuprinsă între 3 si 6 ani. În funcție de locație și de specificitatea grupului durata terapiei a fost cuprinsă între 10, 12 și 15 ședințe pentru fiecare grup.

Fiecare ședință de terapie prin joc a durat 60 de minute și a fost structurată în trei părți esențiale iar timpul alocat fiecărei părți a fost împărțit astfel: forumula de început și activitățile de încălzire (15 min), activitățile propriu-zise destinate temei întâlnirii respective (30 min) si activitățile și formula de încheiere (15 min).

#### **Scop și obiective**

Scopul principal a fost ca prin intermediul tehnicilor terapeutice să se stimuleze laturile deficitare, plecându-se de la întărirea celor deja existente. O dezvoltare armonioasă si clădirea stimei de sine se poate obține doar prin parcurgerea tuturor etapelor *jocului neuro-dramatic* (Sue Jennings), ținând cont însă de nevoile, ritmul, nivelul, resursele și particularitățile fiecărui copil.

#### **Metode**

Tehnicile de lucru utilizate pe toată perioada derulării proiectului au fost cele specifice terapiei prin joc: desen, pictură, modelaj în lut și plastilină, jocul cu miniaturi, mânuirea marionetelor, jocul cu nisip sau făină, stimularea multi-senzorială, confecționarea și pictarea măștilor, jocuri de rol, povești terapeutice, jocuri fizice și corporale. S-a urmărit menținerea grupului în formă de cerc pentru a crea senzația de conținere și siguranță. Activitățile s-au bazat pe sursele bibliografice menționate la sfârșitul subcapitolului și au fost adaptate în funcție de context și de nevoile grupului.

#### **Rezultate**

Referindu-ne la conceptul de *joc neuro-dramatic*, s-a observat dificultatea și reticența copiilor aflați în grupul țintă de a parcurge ultimele patru etape din cele șapte: schimbarea rolurilor, comandarea și rearanjarea, crearea de narațiuni, improvizația și povestea. Acest lucru se explică prin dificultatea utilizării limbajului verbal ca sursă activă de exprimare. In urma procesului terapeutic, s-a obținut o îmbunătățire vizibilă în aceste arii deficitare.

**Imagini din proiectul "Jocul rupe masca tăcerii" – I.F.A.C.F. – O.R.L 2014**

**Imagini din proiectul "Jocul rupe masca tăcerii" – clinica Otomed Medical Center 2014**

# **Imagini din proiectul "Joc și culoare cu măștile călătoare" – I.F.A.C.F. – O.R.L**

**Imagini din proiectul "Joc și culoare cu măștile călătoare" – Spitalul Clinic de Urgență pentru Copii "M.S.Curie" 2015**

# **Imagini din proiectul "Joc și culoare cu măștile călătoare" – Otomed Medical Center 2015**

**Imagini din proiectul "Caruselul măștilor" – I.F.A.C.F. – O.R.L 2016**

#### 